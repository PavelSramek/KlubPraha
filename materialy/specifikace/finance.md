Aplikace pro finanční odbor
===========================

Jakub Michálek  
Česká pirátská strana

Specifikace pro modul aplikace pro finanční odbor, který řeší vnitřní
plánování financí a jejich evidenci v průběhu roku. Jednotlivé části popisuji
z hlediska uživatele, neboť toto hlediska je rozhodující pro zadavatele. 

Vymezení modulu
---------------

Do tohoto modulu patří sestavování rozpočtu, jeho změna v průběhu roku a 
čerpání z rozpočtu. 

Přehled pojmů
-------------

### Automatická změna rozpočtu
**Automatická změna rozpočtu** je rozpočtovým opatřením, které se provádí,
kdykoliv je zjištěn nesoulad oproti skutečnému stavu a nelze postupovat jiným 
způsobem (viz § 16 rozpočtových pravidel). Díky tomu nemusí být přijímán
rozpočtový dodatek ani jiná zbytečná byrokracie. Při automatické změně rozpočtu 
změní finanční odbor potřebným způsobem dotčenou rozpočtovou položku a 
odpovídajícím způsobem upraví i rozpočtovou rezervu tak, aby zůstala 
v povoleném rozmezí. Nepostačuje-li taková změna, upraví výši přebytku rozpočtu. 
Není-li v rozpočtu přebytek nebo není změna dostatečná, vyzve příslušné 
předsednictvo k nápravě nedostatků nebo provedení jiné změny rozpočtu. 
Viz § 15 odst. 1 písm. e) rozpočtových pravidel.

### Hospodář
**Hospodář** s určitou věcí je člověk, který věc spravuje a hospodaří s ní
za organizační složku, která věc spravuje (viz správa věci). V jiných 
organizacích se taková funkce nazývá také příkazce operace.
Jménem strany s věcí hospodaří (např. ji pronajímá). Pokud jde o prostředky 
na bankovním účtu (v rozpočtové položce), hospodář činí objednávky, 
uzavírá smlouvy a podává žádosti o proplacení z bankovního účtu. 
Hospodář je člověk, který stojí v čele 
organizační složky, zástupce nebo jiný člen, kterého organizační složka 
určila hospodářem. Viz § 4 pravidel hospodaření.

### Poznamenání do rozpočtu
**Poznamenání do rozpočtu** je rozpočtové opatření, které finanční odbor provede, 
pokud jsou nepředvídané skutečné příjmy účelově určeny takovým způsobem, 
že může dovodit všechny náležitosti rozpočtové položky. O nepředvídané 
rozpočtové příjmy pak navýší příjmovou rozpočtovou položku a na ni vázanou 
výdajovou rozpočtovou položku. Pokud tyto rozpočtové položky dosud neexistují, 
registruje je. Pokud tedy přijde účelově určený dar na určitou aktivitu, není
třeba kvůli tomu schvalovat rozpočtový dodatek, ale finanční odbor tuto částku
přidá do existující rozpočtové položky a ve vazbě na to navýší výdajovou 
rozpočtovou položku. Z výdajové rozpočtové položky pak mohou být čerpány peníze
na konkrétní projekt. Viz § 15 odst. 1 písm. f) rozpočtových pravidel.

### Pracovní rozpočet
**Pracovní rozpočet** je rozpočet schválený příslušným předsednictvem, který
není závazný jako ostatní rozpočty, ale je závazný podobně jako úkol uložený
podřízeným orgánům předsednictvem. Může jít například o pracovní rozpočet 
volební kampaně nebo orientační rozpočet organizační složky. Viz
§ 18 rozpočtových pravidel. 

### Předkladatel
**Předkladatel** rozpočtu je v rozpočtovém procesu ten, kdo sestavuje návrh 
rozpočtu určité rozpočtové jednotky a předkládá ho schvalujícímu orgánu. 
Předkladatelem rozpočtu je vždy příslušné předsednictvo (§ 6 odst. 3 
rozpočtových pravidel), také schvaluje záměry 
s celkovými náklady nad prahovou hodnotu 5 000 Kč (§ 11 pravidel hospodaření).

### Přesunutí rezerv
**Přesunutí rezerv** je rozpočtovým opatřením, při kterém příslušné 
předsednictvo může kdykoliv během rozpočtového období svou rozpočtovou rezervu 
zcela nebo zčásti převést do jiné výdajové rozpočtové položky téhož rozpočtu.
Viz § 15 odst. 1 písm. d) rozpočtových pravidel.

### Registrace rozpočtu
**Registrace rozpočtu** je rozhodnutí finančního odboru, na základě kterého
nabývá schválený rozpočet nebo schválená změna rozpočtu účinnosti.
Viz § 14 rozpočtových pravidel.

### Rezerva předsednictva
**Rezerva předsednictva** je výdajovou rozpočtovou kapitolou, ze které 
předsednictvo platí rozpočtově nezajištěné výdaje v průběhu rozpočtového období.
Viz § 11 rozpočtových pravidel. Rezerva má také roli v automatické změně 
rozpočtu (§ 15 odst. 1 písm. e) rozpočtových pravidel). 

### Rozpočtová jednotka
**Rozpočtová jednotka** je vymezený organizační celek, za který se sestavuje 
samostatný rozpočet a v rámci něhož se uplatní pravidla pro schvalování 
záměrů. Rozpočtovou jednotkou je jednak strana jako celek, jednak každé
krajské sdružení, volitelně i místní sdružení, které má vlastní rozpočet. 

### Rozpočtová kontrola
**Rozpočtová kontrola** je kontrola prováděná na celostátní úrovni kontrolní 
komisí, případně na nižší organizační úrovni kontrolní komisí nebo kontrolním
odborem zřízeným oblastním sdružením nebo kýmkoliv dalším. 
Postup přezkumných orgánů při kontrole upravuje rozhodčí řád a statut kontrolní
komise. Viz § 19 rozpočtových pravidel. 

### Rozpočtová položka
**Rozpočtová položka** je oddělenou částí rozpočtu, u které musí být uveden
název, rozpočtový limit, správce, datum registrace, případně účel, vazba a 
zdrojové třídění, viz § 8 rozpočtových pravidel. Rozpočtová položka je základním 
prvkem, ze kterého je rozpočet poskládán.

### Rozpočtová skladba
**Rozpočtová skladba** je předpis, který stanoví, jakým způsobem jsou tříděny
jednotlivé rozpočtové položky. Používá se zejména třídění podle druhu (na 
příjmy, výdaje a saldo), viz § 7 rozpočtových pravidel. Vedle toho však 
z jiných ustanovení předpisu vyplývá, že povinné je i třídění odpovědnostní
(tj. podle jednotlivých správců rozpočtových položek), třídění účelové a 
zdrojové. Finančí odbor může vyhláškou stanovit i doplňující parametry 
rozpočtové skladby, např. třídění prostorové. Různé části rozpočtové skladby
jsou závazné v různých částech rozpočtového procesu, např. druhá úroveň 
druhového třídění výdajů na výdaje mzdové, volební, odvodové a provozní nemusí
být závazná pro tvorbu rozpočtu, ale bude závazná pro jeho čerpání. O rozpočtové
skladbě blíže v části níže.

### Rozpočtové období
**Rozpočtové období** je doba, na kterou se vztahuje rozpočet. V případě rozpočtu 
je to doba jednoho kalendářního roku od 1. 1. do 31. 12, viz § 5 rozpočtových
pravidel. V případě rozpočtového provizoria trvá rozpočtové období od 1. 1. 
až do registrace rozpočtu, viz § 17 rozpočtových pravidel. 

### Rozpočtové opatření
**Rozpočtové opatření** je schválené nebo automatické rozhodnutí, na základě 
něhož je rozpočet změněn. Rozpočtovými opatřeními jsou rozpočtový 
dodatek, náprava nedostatků, zkrácení rozpočtové položky, přesunutí rezerv,
automatická změna rozpočtu a poznamenání do rozpočtu. Viz § 15 rozpočtových
pravidel.

### Rozpočtové provizorium
**Rozpočtové provizorium** je postup, který nastupuje, pokud byla porušena 
povinnost sestavit rozpočet, a tedy rozpočtová jednotka by jinak neměla podle 
čeho hospodařit. Rozpočtové provizorium trvá až do registrace rozpočtu. 
V rozpočtovém provizoriu finanční odbor na žádost předsednictva registruje 
bez schválení schvalujícího orgánu výdajovou položku obsahující rozpočtovou 
rezervu jen ve výši, která mimo jiné nepřesáhne výši rezervy předsednictva 
v minulém rozpočtovém období. Rozpočtové provizorium je tak v podstatě 
rozpočtovým dokumentem svého druhu. Rozpočtové provizorium je upraveno 
§ 17 rozpočtových pravidel.

### Rozpočtový systém
**Rozpočtový systém** je veřejným informačním systémem strany vedeným finančním 
odborem, ve kterém jsou soustředěny všechny rozpočtové příjmy a výdaje. Jde 
tedy o počítačovou aplikaci, která umožňuje jednoduchým způsobem zobrazovat
všechny rozpočty, údaje o jejich plnění a filtrovat podle zadaných kritérií
(např. různých druhů třídění podle rozpočtové skladby). Viz § 6 odst. 1 
rozpočtových pravidel. 

### Rozpočtový výhled
**Rozpočtový výhled** je finančním plánem, kterým se řídí hospodaření 
rozpočtové jednotky na výhledové období mezi volbami do Poslanecké sněmovny 
Parlamentu České republiky. Obsah rozpočtového výhledu je popsán
v § 20 rozpočtových pravidel. Rozpočtový výhled může stanovit závazné ukazatele,
kterými se musí rozpočty řídit (§ 6 odst. 2 rozpočtových pravidel).
Rozpočtový výhled lze změnit jen dodatkem.

### Schvalující orgán
**Schvalující orgán** je orgán strany, který podle vnitřního řádu strany
schvaluje rozpočet (§ 6 rozpočtových pravidel) a také schvaluje záměry 
s celkovými náklady nad prahovou hodnotu 50 000 Kč (§ 11 pravidel hospodaření). 
V případě rozpočtu strany jako celku je schvalujícím orgánem republikový výbor,
v případě rozpočtu oblastního sdružení je schvalujícím orgánem příslušné 
oblastní fórum. Těmito ustanoveními je zajištěno, že schvalující orgán bude
mít pravidelný vliv na základní finanční rozhodnutí ve straně.

### Soustava rozpočtů
**Soustava rozpočtů** je hierarcicky uspořádaný celek rozpočtů jednotlivých
rozpočtových jednotek (viz výše), ve kterém je rozpočet na vyšší organizační 
úrovni nadřízen rozpočtu na nižší organizační úrovni (např. rozpočet strany
je nadřízen rozpočtu krajského sdružení, a tedy strana stanoví pravidelně
výši příjmů krajského sdružení). Viz § 6 odst. 3 
rozpočtových pravidel. 

### Správa věci
**Správa věci** je zahrnuje širokou škálu oprávnění ve vztahu k věci. Správcem
věci je vždy organizační složka, tedy některý orgán strany s výjimkou 
celostátního a oblastního fóra. Viz § 9 pravidel hospodaření. 
Zatímco správcem je organizační složka, 
hospodářem je konkrétní osoba v této organizační složce (viz výše o hospodáři).
Jménem spráce s věcí hospodaří hospodář, který potřebuje souhlas jiného orgánu,
pokud hodnota záměru přesáhne prahové hodnoty (viz § 11 pravidel hospodaření).
Pro případ rozpočtu se správcem rozpočtených prostředků v určité rozpočtové 
položce rozumí organizační složka strany, která za s položkou prostřednictvím
hospodáře hospodaří (viz § 8 odst. 1 písm. c) a d) rozpočtových pravidel).

### Účel věci
**Účel věci** může být zákonem nebo vnitřním předpisem určen a takovou věc
je zásadně zakázáno použít k jinému účelu. Určité peníze v rozpočtu mohou být
tímto způsobem účelově vázány, např. dárce přikáže, aby byl jeho dar použit
na volební kampaň v určitém regionu. Viz § 8 pravidel hospodaření. Z moci
vnitřního předpisu jsou tímto způsobem také zajištěny podíly krajských sdružení
na volebních příspěvcích (tzv. rozpočtové určení příjmů), viz § 2 rozpočtových 
pravidel. Co se týče požadavků na rozpočtový systém, platí totéž, co je dále
řečeno o zdrojovém třídění.

### Vazba
**Vazba** mezi rozpočtovými položkami nastává vždy mezi příjmovou a výdajovou
rozpočtovou položkou. 

1. Při vnitřní vazbě (vazbě uvnitř rozpočtu) mají být výdaje ve výdajové 
   rozpočtové položce financovány z příjmové rozpočtové položky 
   (např. výdajová rozpočtová položka na volební kampaň bude financována 
   z příjmové rozpočtové položky s dary na kampaň určenými).
   Viz k tomu § 9 rozpočtových pravidel. 
2. Při vnější vazbě (vazbě mezi různými rozpočty)
   mají být příjmy v příjmové rozpočtové položce financovány z výdajové rozpočtové
   položky nadřízeného rozpočtu (např. výdaje ve prospěch krajských sdružení). 
   Viz k tomu § 10 rozpočtových pravidel. 

Výdaje z nevázaných rozpočtových položek se financují z ostatních příjmů 
bez vazby. Není tedy zásadně pravda, že by každá výdajová položka měla jen jednu
příjmovou položku, ze které je financována, naopak půjde o výjimečné případy.

### Výroční finanční zpráva
**Výroční finanční zpráva** je zákonem stanovený dokument, který zpracovává 
pro republikové předsednictvo finanční odbor a republikové předsednictvo ji 
předloží republikovému výboru ke schválení. Republikový výbor předloží výroční 
finanční zprávu celostátnímu fóru k projednání v referendu. Viz § 22 
rozpočtových pravidel a § 18 zákona č. 424/1991 Sb., o sdružování v politických 
stranách a politických hnutích, ve znění pozdějších předpisů.

### Výsledky hospodaření
**Výsledky hospodaření** jsou informace o plnění rozpočtu v předchozím 
rozpočtovém období. Ve výsledcích hospodaření je tedy uvedeno, kolik skutečně
bylo v jednotlivých příjmových položkách přijato a ve výdajových položkách
vyčerpáno. Výsledek hospodaření je potom součet těchto čísel. Výsledek 
hospodaření zahrnuje vždy přebytek rozpočtu (neboť z něho nelze čerpat). 
Výsledek hospodaření tedy v praxi bude několik položek které obsahují rozdíl
v závislosti na třídění, které vyžaduje oddělené vedení evidence (veřejné 
peníze, peníze podle konkrétních účelů). 
Výsledek hospodaření se převádí do rozpočtu rozpočtové jednotky na následující 
rok. Pro účely projednávání rozpočtu na 
následující rozpočtové období (v listopadu předcházejícího roku), 
pokud není dosud schválen výsledek hospodaření, 
se použije *odhad* finančního odboru. Skutečné výsledky hospodaření předloží 
republikové 
předsednictvo ke schválení republikovému výboru do začátku února (viz § 4
rozpočtových pravidel). Pokud se odhad finančního odboru uvedený v rozpočtu 
liší od skutečnosti, provede se po schválení výsledku hospodaření 
automatická změna rozpočtu. Viz § 21 odst. 2 rozpočtových pravidel.

### Záměr
**Záměr** je souhrn závazků v jedné rozpočtové jednotce, které spolu věcně 
a časově úzce souvisí (např. koupě nebo prodej věci s příslušenstvím, 
organizace akce nebo turné, objednávka série plakátů a vylepení, 
koupě raznice a matrice na odznaky, počítač s monitorem a jeho příslušenství).
Za záměr se považuje i opomenutí, které má za následek promlčení dluhu nebo 
jiné náklady. 
Záměr si lze představit jako štítek, který je nalepen na všechny žádosti
o proplacení. Velmi snadno tak můžeme zobrazit všechny žádosti o proplacení, 
které jsou součástí určitého záměru (např. stavby, rekonstrukce, části kampaně
apod.) Vnitřní předpis stanoví, jak se určí celkové náklady záměru a jak 
v závislosti na jejich výši podléhá záměr schválení jiných orgánů. Viz
§ 10 a § 11 pravidel hospodaření.

### Zdrojové třídění
**Zdrojové třídění**  je třídění (viz výše o rozpočtové skladbě), které 
slouží k přehledu o tom,
z jakého zdroje pocházejí spravované prostředky a jak bylo naloženo s prostředky
z daného zdroje (zejména s veřejnými penězi, granty a jinými odděleně 
evidovanými penězi). Strana hospodaří s veřejnými 
penězi tak, aby se veřejnost mohla průběžně seznamovat s rozpočtovanými i 
skutečnými výdaji z veřejných peněz, tedy zdrojové třídění je předepsáno 
vnitřním předpisem. Znamená to prakticky, že se tyto prostředky evidují 
odděleně, resp. existuje v rozpočtovém systému filtr (např. štítek), 
který umožňuje zobrazit jen informace o penězích z daného zdroje (tzv. 
restrikce podle zdroje). I tyto restrikce musí splňovat požadavky na konzistenci
rozpočtu (bilance příjmů, výdajů a salda). Viz § 3 odst. 2 rozpočtových pravidel.

### Zkrácení rozpočtové položky
**Zkrácení rozpočtové položky** je rozpočtovým opatřením, při kterém 
předsednictvo určitou výdajovou rozpočtovou položku zkrátí nejvýše o jednu 
pětinu; postupuje se obdobně jako u žádosti o proplacení. 
Takto získaná částka se převede do jiné rozpočtové položky. 
Viz § 15 odst. 1 písm. c) rozpočtových pravidel.

### Žádost o proplacení
**Žádost o proplacení** je základním nástrojem čerpání peněz z rozpočtu,
případně převodu mezi rozpočtovými položkami, pokud to předpis připouští. 
Na základě žádosti o proplacení finanční odbor převádí peníze 
z bankovního účtu na žádost o proplacení podanou jejich hospodářem.
Žádost musí obsahovat informaci o druhu výdaje podle zákonného třídění, 
jakož i jiné třídění stanovené finančním odborem.
Při vnitřních převodech mezi organizačními složkami se postupuje přiměřeně 
jako u žádosti o proplacení (např. společné nákupy apod., nemůže však jít 
o faktickou změnu rozpočtu, např. vyvádění peněz z orgánu do rozpočtu krajského 
sdružení). Viz § 16 pravidel hospodaření. 



Přehled pohledů
---------------

### Obecné typy pohledů

#### Dokument

Rozpočtová skladba, rozpočtová položka, rozpočet, žádost o proplacení a další materiály
mají povahu *dokumentu*. U každého dokumentu musí být možné zobrazit jeho
kompletní historii revizí a zobrazit si verzi platnou k libovolnému dni, jakož
i zobrazit si, kdo provedl jeho změny, kdo je odsouhlasil apod. (viz příklad
aplikaci pro [sbírku předpisů](http://sbirka.pirati.cz/predpisy/prp/2014-02-06.html)).
Rozpočet může 
být generovaný z jednotlivých rozpočtových položek (to je vnitřní věcí programu),
ale musí být možné ho tvořit, upravovat a zobrazovat jako celek, jakož i 
zobrazovat jeho rozdíly. U dokumentu je možnost exportování do standardizovaného
formátu, jakož i možnost (pro přihlášené uživatele) navrhnout nebo provést 
změnu dokumentu importováním dokumentu. Dokument má svého vlastníka, kterým je
jeho tvůrce, anebo ten, komu vlastník udělil práva vlastníka.


#### Seznam dokumentů

Dokumenty lze řadit do seznamů (přehledů). Ustanovení této kapitoly se použijí kdykoliv 
se v tomto textu mluví o úplném seznamu nebo přehledu některých dokumentů. 
Úplný seznam zobrazuje při výchozím nastavení posledních např. 10, 100 nebo 1000
platných dokumentů (a to tak, že v záhlaví se zobrazuje, že je aktivován filtr
platného dokumentu). V záhlaví lze přidávat další filtry (např. podle autora,
data přijetí apod.) a tyto filtry vzájemně kombinovat a nastavovat seskupování
výsledků a řazení (obdobně jako u úkolů v systému redmine).

V tabulkovém znázornění je např. rozpočet zobrazen jako množství položek, ve kterých 
se dá vyhledávat podle zadaných údajů (např. položky s určitým štítkem, 
položky s určitým názvem, položky určité organizační složky). Systém filtrů 
by měl být dostatečně obecný s možností kupění, např. jako je v systému 
[redmine](https://redmine.pirati.cz/redmine/projects/praha/issues), jakož i 
s možností odkazování (parametry metody get ve stavovém řádku).

### Vstupní stránky

#### Vstupní stránka pro návštěvníka

Návštěvník zvenčí uvidí při příchodu na stránku graficky znázorněný rozpočet
nejvyšší úrovně (viz dále) a seznam několika posledních vyplacených výdajů 
s odkazem na pohled s názvem **Přehled výdajů**.

Následuje specifikace pohledů pro jiné skupiny uživatelů. Konkrétním popisem se
nerozumí, že by zobrazované údaje byly utajené, právě naopak, všechny údaje
v systému jsou veřejné (pouze jsou jiná oprávnění ke změnám stavů a obsahu). 
Akorát z důvodu přehlednosti má každý jiné zobrazení (pohled). 

#### Vstupní stránka pro uživatele

Uživatel (člen strany nebo registrovaný příznivec) uvidí po přihlášení pomocí
OpenID 
* grafické znázornění části rozpočtu, za kterou je odpovědný nebo
  ke které má jiný vztah (může si ji nastavit). U každé rozpočtové položky je 
  uvedeno, kolik v ní zbývá peněz pro čerpání. Odkazy vedou na kapitoly či
  položky rozpočtu. Viz pohled s názvem **Položka rozpočtu** a **Rozpočet**.
  U každé spravované položky je uveden odkaz na podání nové žádosti z této
  položky. Viz pohled **Podání žádosti o proplacení**.
* Pokud má povinnost předložit návrh rozpočtu (např. krajský předseda) a dosud
  tak neučinil, zobrazí se mu upozornění na tuto povinnost s tlačítkem s odkazem
  na pohled **Tvorba rozpočtu** dané rozpočtové jednotky. Předpokladem je, 
  že příslušný orgán schválil rozpočet vyšší úrovně. Pokud se tak dosud nestalo,
  zobrazí se vysvětlující informace. Pokud dojde k tomu, že rozpočet není 
  schválen, ačkoliv období, na které se má vztahovat, již začalo, automaticky
  se založí nový rozpočet jako rozpočtové provizorium s omezenou platností do
  schválení rozpočtu. 
* Dále uvidí seznam žádostí o proplacení z rozpočtových položek, které čekají na
  jeho schválení (tj. kde je hospodář ve smyslu rozpočtových pravidel), které si 
  může rozkliknout anebo ihned potvrdit. Viz pohled s názvem 
  **Podaná žádost o proplacení**.
* Dále uvidí seznam žádostí o proplacení, které má rozpracovány nebo podány 
  pro části rozpočtu, které mají jiného hospodáře. V těchto případech se čeká
  na rozhodnutí hospodáře, který může našemu uživateli žádost schválit anebo
  odmítnout (vrátit k přepracování s poznámkou). Viz pohled s názvem 
  **Podaná žádost o proplacení**.
* Pokud má uživatel oprávnění navrhovat změnu rozpočtu (tj. je např. členem 
  krajského předsednictva), vidí také tlačítko s odkazem na pohled s názvem
  **Změna rozpočtu**.
* Uživatel vidí také všechny další dokumenty, které má rozpracované nebo které 
  mu byly předány.

> **Příklad**:
> 
> Přihlásí se 
> předseda krajského sdružení a uvidí tam rozpočet krajského sdružení a dále
> rozpočtovou položku na svůj projekt v participativním rozpočtu. Okamžitě vidí,
> kolik peněz přišlo na účelových darech ve fundraisingu, kolik má možnost
> vyčerpat ze schváleného rozpočtu. Také vidí, že mu dobrovolník podal žádost
> o proplacení schválené objednávky, kterou již předtím zkontroloval, tak jen
> odklikne, že s připravenou žádostí o proplacení souhlasí a ta je tímto
> okamžikem podána.

#### Vstupní stránka pro účetní orgán

Účetním orgánem je v České pirátské straně finanční odbor. Člen finančního 
odboru, kterého vedoucí finančního odboru pověří správou aplikace, po přihlášení 
pomocí OpenID vidí:

* Stejné údaje jako uživatel (viz popis výše), akorát grafické znázornění 
  zachycuje celý rozpočet včetně příjmů.
* Dále uvidí seznam žádostí o proplacení, které byly schváleny příslušným 
  hospodářem a čekají na rozhodnutí o proplacení od vedoucího finančního odboru
  nebo pověřeného správce. Ten může žádost ihned tlačítkem potvrdit, čímž je 
  odsouhlaseno čerpání z bankovního účtu anebo je může rozkliknout. 
  Viz pohled s názvem **Podaná žádost o proplacení**.
* Dále uvidí seznam žádostí o proplacení, u kterých jako účetní orgán rozhodl
  o proplacení, ale dosud nebyly z bankovního účtu proplaceny.
  Viz pohled s názvem **Podaná žádost o proplacení**.
* Dále uvidí seznam žádostí o proplacení, u kterých jako účetní orgán rozhodl
  o proplacení, které byly již z bankovního účtu proplaceny, ale nebyl k nim
  připojen doklad. Viz pohled s názvem **Podaná žádost o proplacení**.
* Dále uvidí seznam rozpočtů anebo jejich změn, které čekají na registraci.
  Rozpočet nebo jeho změnu může jednotlivě nebo dávkově registrovat.
  Viz pohled **Tvorba rozpočtu** a pohled **Změna rozpočtu**.
* Dále uvidí seznam několika posledních automatických změn rozpočtu, a to
  s odkazem na pohled **Seznam změn rozpočtu**.
* Dále uvidí odkaz na **Nastavení**.

### Nastavení

V nastavení se zobrazují odkazy na 
  * **Správu rozpočtových skladeb**,
  * **Automatické procesy** (parametry rozpočtových provizorií a automatických
    změn rozpočtu),
  * **Správu osob** (společně s jejich oprávněními).

### Rozpočtová skladba

#### Správa rozpočtových skladeb

Rozpočtová skladba je skupina způsobů třídění, které definují vlastnosti 
rozpočtové položky. V tomto pohledu se zobrazuje seznam rozpočtových skladeb,
které jsou nedefinovány pro jednotlivá sdružení. 

Účetní orgán zde vidí seznam rozpočtových skladeb (s možností zobrazit si
rozpočtové skladby i neplatné, viz výše pohled **Seznam dokumentů**), 
schvalovat rozpočtové skladby
pro jednotlivé účely (např. pro krajská sdružení) s odkazem na pohled
**Rozpočtová skladba**
a vytvářet nové rozpočtové skladby odkazem na pohled 
**Tvorba rozpočtové skladby**. 

#### Tvorba rozpočtové skladby

Každá rozpočtová skladba

* z definice musí obsahovat třídění *odpovědnostní* (tj. možnost uvést u každé 
  rozpočtové
  položky i jejího čerpání správce rozpočtové položky)
* dále vnitřní předpisy vyžadují třídění *účelové* (podle účelu, na který
  jsou peníze závazně určeny) jak v rozpočtu, tak jeho čerpání,
* dále vnitřní předpisy vyžadují třídění *zdrojové* (podle toho, zda jsou 
  v rozpočtové položce veřejné peníze, peníze z grantu či nikoliv), jak 
  v rozpočtu, tak v čerpání,
* dále by měl finanční odbor stanovit také třídění *druhové* povinné u rozpočtu
  i jeho čerpání (to je povinné v rozpočtu jen v základní podobě třídění na 
  výdaje, příjmy a financování), přičemž u čerpání rozpočtu je povinnost 
  evidovat výdaj aspoň
  v třídění dle § 18 odst. 1 písm. c) zákona č. 424/1991 Sb. a u příjmů dle
  § 17 odst. 4 téhož zákona,
* dále by měl stanovit třídění dle vazby uvnitř rozpočtu mezi příjmy a výdaji 
  (povinné jen u svázených položek) a mezi položkami nadřízeného a podřízeného
  rozpočtu (mezi výdajovou položkou nadřízeného rozpočtu a příjmovou položkou
  podřízeného rozpočtu); vazba mezi rozpočty různé úrovně je projevem 
  *konsolidačního* třídění,
* dále by měl finanční odbor stanovit v rozpočtové skladbě u čerpání rozpočtu
  třídění *prostorové*, aby se dalo analyzovat, kde byly dané prostředky
  vynaloženy (např. zda ústřední rozpočet vynakládá srovnatelné objemy na 
  různé části republiky),
* dále by měl finanční odbor stanovit v rozpočtové skladbě u čerpání rozpočtu
  třídění *záměrové* (rozpočtová skladba územních rozpočtů hovoří o třídění
  příslušnosti, které je členěné na akce), aby se dalo analyzovat, jakého záměru 
  je daný výdaj součástí a aby se mohly sledovat celkové výdaje v daném záměru,
  podléhající souhlasu jiného orgánu. 

Účetní orgán tedy může například vytvořit novou rozpočtovou skladbu, která
bude mít název *Rozpočtová skladba krajských sdružení 2014*. Účetní orgán bude 
moci přidat nové hledisko třídění a nastavit jeho povolené hodnoty, např.
druhové třídění na výdaje, příjmy a financování, z toho výdaje a příjmy se dále
člení výše uvedeným způsobem. Účetní orgán u každého třídění bude moci 
definovat, kdy je povinné (např. u rozpočtové položky, u čerpání rozpočtu apod.)
U rozpočtové skladby je definována vlastnost, na jaký typ rozpočtové jednotky 
se vztahuje (např. celá strana, krajské sdružení apod.).

Tímto způsobem je možné přidávat neomezený počet třídění. Přitom bude 
možnost vkládat omezující podmínky konzistance. 

> **Příklad**:
> 
> 1. pokud je definováno druhové
>    třídění, musí být součet příjmů, výdajů a financování roven jedné, nebo 
> 2. pokud je definováno druhové a účelové třídění, musí být úhrn příjmů s určeným
>    účelem menší roven výdajům a financování se stejným účelem. 

Tyto omezující podmínky se následně použijí při validaci návrhu rozpočtu 
vůči rozpočtové skladbě (uživateli javascript neumožní takový rozpočet ani vytvořit 
a pokud ho vytvoří, server ho neakceptuje).

#### Rozpočtová skladba

V pohledu se zobrazují všechny parametry vytvořené rozpočtové skladby (která 
má povahu dokumentu, viz výše) a v případě, že uživatel disponuje patřičnými
oprávněními, umožňuje mu vytvořit návrh změny rozpočtové skladby odkazem 
na **Změnu rozpočtové skladby**. Je také zobrazen seznam rozpočtů, které
danou rozpočtovou skladbu používají.

#### Změna rozpočtové skladby

Pohled umožňuje komukoliv utvořit návrh změny vybrané rozpočtové skladby a 
následně tento návrh změny rozpočtové skladby předat účetnímu orgánu, který
je oprávněn vydat novou rozpočtovou skladbu (viz výše). 

### Rozpočet

#### Tvorba rozpočtu

Pro tvorbu rozpočtu musí být uživatel přihlášen. Rozpočet je dokument, který se
spravuje pravidly pro dokument (viz [výše](#dokument)). Zároveň je rozpočet přehled 
dílčích rozpočtových položek (viz o přehledu nebo seznamu dokumentů výše).

Uživatel nejprve vybere z nabízených možností rozpočtovou skladbu (viz výše). 
Rozpočtová skladba určuje, které třídění rozpočtu je povinné. Půjde zejména
o třídění odpovědnostní (na různé správce) a dále o třídění druhové 
(na příjmy a výdaje). 

Následně by se mělo uživateli nabídnout vytvoření příjmů rozpočtu. 

> **Příklad**:
> 
> Příjmy
> rozpočtu krajského sdružení jsou pevně dány odpovídající výdajovou položkou
> rozpočtu strany (vnější vazba). V případě rozpočtu strany by se měly nabídnout
> stejné nebo lineárně interpolované hodnoty z předchozího roku (s výjimkou
> příspěvků) doplněné o odhad výsledku hospodaření za předchozí rok. 

Po automatickém vytvoření příjmů se uživateli zobrazí stránka s rozpočtem. Na
této stránce bude dále možnost upravit existující položky a přidat další 
položku. Nově přidávaná položka se zobrazí na té samé stránce pod existujícími 
rozpočtovými položkami.

Zároveň se po vytvoření příjmů zobrazí zašedivělé výdajové rozpočtové kapitoly, 
jak vyplývají z vybrané rozpočtové skladby. 

> **Příklad**:
> 
> Například krajské sdružení tam bude mít 
> výdaje na volby, provozní výdaje, výdaje na mzdy a výdaje na daně a poplatky.
> Tyto bude moci aktivovat a zakládat v nich další položky.

U rozpočtu bude vedle možnosti přeposlání jako u všech dokumentů také 
definován pracovní postup, podle něhož dokument typu rozpočet má stavy
v přípravě, který může založit kdokoliv a upravovat vlastník nebo osoba jím
nastavená. 

U zadaných rozpočtových položek se průběžně testuje, zda splňují
omezující podmínky konzistance vybrané rozpočtové skladby (tj. např. zda součet
příjmů dává součet výdajů a salda). Splnění omezujících podmínek konzistance
je podmínkou pro to, aby mohl být rozpočet předložen ke schválení schvalujícímu
orgánu, jakož i pro schválení a registraci. 

#### Rozpočet

Po vytvoření je rozpočet dostupný jako stránka, na které jsou informace o
tom, o jaký rozpočet jde, kdo ho předkládá a komu, na kterou rozpočtovou 
jednotku se vztahuje, jsou v něm jednotlivé rozpočtové položky a splňuje
podmínky konzistence vyplývající z vybrané rozpočtové skladby (viz 
Tvorba rozpočtové skladby). Rozpočet je možné zobrazit graficky
např. pomocí pluginů 
[OpenSpending.gov](http://community.openspending.org/events/open-data-day-2014/), 
pomocí skriptů [rozpočet obce](http://www.rozpocetobce.cz/seznam-obci/554782-praha) 
anebo tabulkovým způsobem, ve kterém 
funguje rozklikávacím způsobem (tj. jde o rozklikávací rozpočet).
Příklad cesty správným směrem je [rozklikávací rozpočet Nového města na Moravě](http://rozpocet.nmnm.cz/)
vyrobený firmou Internet Stream s.r.o. 

U rozpočtu, který je již schválen a jehož rozpočtové období již započalo,
se kromě rozpočtených výdajů zobrazují také výdaje skutečné (tj. plnění neboli
čerpání rozpočtu). 
