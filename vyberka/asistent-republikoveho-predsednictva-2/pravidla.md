Pravidla výběrového řízení
==========================

1. Výběrové řízení začne **veřejným oznámením** výběrového řízení na [internetovém fóru](https://forum.pirati.cz/verejna-vyberova-rizeni-f572/) a bude zasláno e-mailem vytipovaným uchazečům, o kterých víme, že mají o funkci zájem, nejméně však 3 dodavatelům připadajícím v úvahu. Můžeme je kontaktovat i telefonicky. To samé doporučujeme i všem členům a příznivcům.
2. **Zadavatelem** je Česká pirátská strana – republikové předsednictvo. Ve výběrovém řízení ho zastupuje Jan Loužek, který ho vyhlašuje, přijímá nabídky, zajišťuje průběh řízení po administrativní stránce a komunikuje s uchazeči. 
3. Od okamžiku projednávání záměru až do vyhlášení výběrového řízení nám může kdokoliv zaslat své **připomínky**, pokud má za to, že podmínky výběrového řízení jsou nastaveny diskriminačně nebo v rozporu s vnitřními předpisy. Zadavatel si vyhrazuje provést nápravu takových ustanovení podle svého uvážení. V případě, že jim nevyhoví, rozhodne o nich nadřízený orgán.
4. Nabídky zaslané opožděně či jinak v rozporu s těmito pravidly, inzerátem, schválenými usneseními nebo jinými zveřejněnými směrodatnými dokumenty (společně jen „zadání“) budou vyřazeny. Zástupce zadavatele nebo hodnotící komise mohou vyzvat uchazeče k opravě či doplnění nabídky a osobnímu pohovoru či ověření předpokladů, pokud je to potřebné, ale nejsou k tomu povinni. Mohou také prominout drobné formální nedostatky (např. pokud je předepsán formát nabídky). Hodnotí se podle dodaných materiálů (životopis, motivační dopis, reference apod.) a informací, které má hodnotící komise k dispozici nebo které si zjistí. Zadavatel může uchazečům dát úkol k ověření jejich kompetencí.
5. Není-li stanoveno jinak, celé nabídky, životopisy a jiné materiály dodané uchazečem **nebude zadavatel zveřejňovat** bez souhlasu uchazeče. Vyhrazujeme si nicméně právo zveřejnit jejich základní parametry a dále poskytnout celý obsah nabídky jednotlivým členům a osobám k nahlédnutí na místě samém, které o to požádají z důvodu veřejné kontroly, a to bez možnosti si pořizovat rozmnoženiny chráněných osobních údajů či informací podléhajících ochraně soukromí.
6. Rozhodujícím hodnotícím kritériem budou v **prvním kole** požadavky uvedené v inzerátu. V prvním kole uspěje kandidát, který splní všechny tyto požadavky. Jde-li o hodnocení požadavků, které jsou těžko prokazatelné (slušnost, spolehlivost apod.), může se hodnotící komise omezit na ověření z veřejných zdrojů, že tyto požadavky zjevně neporušuje. Pokud bude více kandidátů vyhovujících ve všech těchto kritériích, bude uspořádáno druhé kolo výběrového řízení. Druhé kolo se konat nemusí, pokud bude v prvním kole úspěšný pouze jeden kandidát a hodnotící komise jeho nabídku označí za přijatelnou. Účast v prvním a druhém kole může komise nabídnout i člověku, který vzešel z jiného výběrového řízení pořádaného Pirátskou stranou a má podle získaných informací odpovídající předpoklady se o dané místo ucházet (viz souběžné výběrové řízení na asistenty poslanců). 
7. V případném **druhém kole** výběrového řízení budou hodnocena
   následující kritéria s následujícími maximálními počty bodů:  

   Kritérium | počet bodů
   --------- | ---------:
   pracovní zkušenosti | 25
   přístup k řešení úkolu | 25  
   osobní dojem | 20
   práce s technologiemi | 10
   míra rizikovosti | 10
   znalost Pirátského programu | 5
   znalost angličtiny | 5

   Maximální počet bodů má obdržet kandidát, který zcela znamenitě splňuje předpoklady z dané oblasti. Nula bodů obdrží kandidát, jehož hodnocení je na nepřijatelné úrovni (tím není dotčeno právo komise kandidáta kvůli nesplnění požadavků vyloučit).

8. Výsledkem výběrového řízení je seřazený seznam nabídek s uvedením, jaké je pořadí nabídek, které jsou přijatelné nabídky, a čí nabídka je vyřazena. O hodnocení a výsledku výběrového řízení rozhoduje hodnotící komise jmenovaná zadavatelem do termínu pro zaslání nabídek. 
9. Zadavatel **uzavře smlouvu** s vítězem výběrového řízení. Rozhodne-li se tak zadavatel, může vedle vítěze přijmout postupně v pořadí i druhou či další nabídku, která nebyla vyřazena, ale vždy tak, aby míra plnění odpovídala pořadí ve výběrovém řízení. Odpadne-li vítěz, může zadavatel uzavřít smlouvu na základě další přijatelné nabídky v pořadí dle výsledků. Nejpozději tak může učinit do 1 roku od vyhlášení výsledků výběrového řízení.
10. Rozsah práce bude odpovídat hodnotě 40 hodin týdně. Výsledek výběrového řízení bude použitelný i pro další srovnatelné pozice (např. případní další asistenti republikového předsednictva Pirátské strany), ale smlouva musí být uzavřena do 1 roku od vyhlášení výsledků výběrového řízení.
11. Výsledek výběrového řízení zadavatel **vyhlásí** na internetovém fóru v tématu, kde bylo výběrové řízení oznámeno (viz výše) a dále všem uchazečům e-mailem. Proti vyhlášení výsledku výběrového řízení lze podat stížnost kontrolní komisi Pirátské strany ve lhůtě do 10 dnů od vyhlášení výsledku výběrového řízení.
12. Výběrové řízení bereme vážně a rozhodně ho nechceme rušit nebo měnit jeho podmínky za běhu. Pokud to však bude třeba k nápravě dílčích nedostatků zadání, vyhrazujeme si právo jeho pravidla změnit, a pokud by odpadl náš zájem nebo najdeme v postupu vážné neodstranitelné vady, vyhrazujeme si právo ho zrušit. Takový úkon zveřejníme a neprodleně ho oznámíme všem uchazečům, kteří mu již zaslali nabídku.
