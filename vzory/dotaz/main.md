---
prijemce: 
  role:     Povinný subjekt
  nazev:    Hlavní město Praha
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   
  den:
nase:
  znacka:   ZK Pha 15/2014
  misto:    Praha
vec:        Připomínka, dotaz a podnět k územnímu plánování
vyrizuje:   
  jmeno:    Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážení,

v souladu s § 51 odst. 3 písm. b) zákona č. 131/2000 Sb., o hlavním městě Praze, ve znění pozdějších předpisů, Vám zasílám následující:

1. **Připomínka**
   
   Zastupitelstvo hlavního města Prahy schvaluje podle stavebního zákona změny
   územního plánu na žádost developerů. Důsledkem takové změny je, že se podstatně
   zvýší cena pozemku. (Naopak může dojít k poklesu tržní ceny okolních nemovitostí.)
   Developer, který vlastní pozemek, tedy získá změnou územního plánu majetkový prospěch,
   který je vyčíslitelný v penězích. Příklad zveřejnil kolega zastupitel Mikuláš
   Ferjenčík v článku Pirátských listů: *Chcete být milionářem? Kupte si louku*, 21. 5. 2015,
   dostupný online <http://www.piratskelisty.cz/clanek-1419-chcete-byt-milionarem-kupte-si-louku>.
   V tomto článku je zdokumentováno, že žadatel si koupil louku oceněnou na 100 tis. korun
   za 1 milion korun a pro případ změny územního plánu se zavázal doplatit prodávajícímu
   dalších 50 milionů. Celková cena pozemku se bude pohybovat patrně ve vyšších číslech
   mezi 100 a 150 miliony. 
   
   **Zásadní problém spočívá v tom, že příjemcem majetkového zhodnocení v důsledku
   rozhodnutí hlavního města Prahy je developer, resp. majitel pozemku, ačkoliv
   skutečné náklady změny (např. dostavba nových silnic, parků, školek, hřišť)
   nese hlavní město Praha, resp. jeho městská část!** 
   
   Dochází tedy k privatizaci zisku a socializaci nákladů. Majitel pozemku a developer
   mají z rozhodnutí hlavního města Prahy ničím neodůvodněný a nevyvážený 
   majetkový prospěch. Vidina tohoto levného zisku podstatně zvyšuje tlak na změny 
   územního plánu a zavaluje příslušné orgány hl. m. Prahy, brání vytvoření 
   otevřeného konkurenčního prostředí a snižuje využití stávajících rozvojových 
   ploch, které jsou k danému účelu územním plánem určeny. Vedle toho je
   tato skutečnost významným rizikovým faktorem korupce.

2. **Dotaz**

   V návaznosti na uvedenou připomínku se ptám, jakým způsobem problém zhodnocení
   pozemku řeší v jiných vyspělých zemích a jak se jejich úprava osvědčila. 
   Předpokládám, že Institut plánování a rozvoje (jako odborný garant přípravy
   územního plánu a územního plánování v Praze obecně) má dobré povědomí 
   o této odborné otázce, na kterou jako zastupitel neznám odpověď.
   V současné době zákon přiznává obci právo pouze zavést poplatek
   za zhodnocení pozemku jeho připojením na stavbu vodovodu nebo kanalizace
   (§ 10c zákona č. 565/1990 Sb.).
   
3. **Podnět**

   Ukáže-li se, že je možné nastíněný problém řešit legislativním způsobem, 
   navrhuji, aby hlavní město Praha navrhlo změnu příslušných zákonů. Lze
   uvažovat například o následující změně, která prakticky kopíruje § 10c zákona
   o místních poplatcích, který se týká zhodnocení stavebního pozemku připojením
   vodovodu nebo kanalizace:
   
   Vložit do zákona č. 565/1990 Sb., o místních poplatcích, ustanovení § 10d, a
   provést navazující legislativní změny:
   
   **§ 10d**
   
   (1) Poplatek za změnu územního plánu platí vlastník nemovitosti, který souhlasil 
   se změnou využití pozemku v územním plánu a v důsledku změny získal majetkový 
   prospěch ze zvýšení tržní ceny nemovitosti. Má-li k nemovitosti vlastnické 
   právo více subjektů, jsou povinny platit poplatek společně a nerozdílně.
   
   (2) Poplatek se platí obci, na jejímž území se nachází nemovitost uvedená 
   v odstavci 1.
   
   (3) Sazba poplatku nesmí přesáhnout rozdíl mezi cenou nemovitosti před
   změnou využití pozemku a cenou nemovitosti po změně využití pozemku podle 
   odstavce 1. Cena nemovitosti v obci se stanoví podle zvláštního právního 
   předpisu[^ocenovani] v kalendářním roce, ve kterém nabylo účinnosti opatření
   obecné povahy, kterým byla schválena změna využití pozemku podle odstavce 1.   
   
   *Pozn.: Změnu je třeba navrhnout takovým způsobem, aby řešila výše 
   nastíněný problém. Zejména je třeba mluvit obecně o nemovitosti, neboť 
   by bylo možné předpis obcházet zavedením práva stavby. Podstatná není konkrétní
   formulace ustanovení, ale fakt, že pokrývá všechny možné případy majetkového
   prospěchu.*
   
[^ocenovani]: Vyhláška č. 441/2013 Sb., k provedení zákona o oceňování majetku (oceňovací vyhláška)
   
   Žádám o Vaše vyjádření k navrženému podnětu, případně o alternativní návrh.

**Prosím o poskytnutí informace do datové schránky uvedené v patičce této zprávy,
případně v elektronické podobě na mou e-mailovou adresu. Prosím nezasílejte mi
již písemnosti na adresu trvalého bydliště nebo adresu sídla strany.**

Vyžaduje-li to velikost poskytovaných informací, zašlete informace ve více 
datových zprávách, nebo se dostavím s paměťovým médiem. Žádám o přímé poskytnutí 
informace, nikoliv jen odkaz na zveřejněný dokument. Dokumenty poskytněte 
v elektronické strojově čitelné a upravitelné podobě (např. formáty ODT, DOC, 
XLS, nikoliv PDF, obrázky apod.), kdykoliv je to možné. 

Předem děkuji za Vaši vstřícnost a konstruktivní přístup k řešení uvedeného 
problému.

---
podpis: 
  - Mgr. Bc. Jakub Michálek
  - nar. 6. 2. 1989
  - bytem Zenklova 841/193, Praha 8
  - předseda klubu Pirátů
  - zastupitelstvo hl. m. Prahy
...
