---
title:      Podnět k jednání o darování Mariánského sloupu městu Mariánské lázně
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 94/2016
your:
   role:    Povinný subjekt
   name:    
      -     Rada hlavního města Prahy
   address:
      -     Mariánské náměstí 2/2
      -     110 01 Praha 1
   note: 
      -     k rukám náměstka Petra Dolínka
sendby:     mail
style:      letter
---

Vážený pane náměstku,

v souladu s § 51 odst. 3 písm. b) zákona č. 131/2000 Sb., o hlavním městě Praze vznáším tímto podnět na Radu hlavního města Prahy. Tento podnět je návrhem řešení dlouhodobě problematické a složité situace okolo Mariánského sloupu, který byl v roce 1918 na Staroměstském náměstí stržen. 

První prezident Republiky československé T. G. Masaryk ve své knize *Cesta demokracie I.* uvedl:

> Když Pražané tu sochu odstranili, jsem rád, protože ta socha byla politickou potupou pro nás.

Je nesporné, že část obyvatelstva dodnes bere sloup na Staroměstském náměstí jako symbol potupy českého národa během doby rekatolizace, stejně jako ji tak vnímala část populace v roce 1918. Příznivci sloupu ho naopak dodnes považují za symbol díků Panně Marii za pomoc při obléhání Prahy a obecně odsuzují jakékoliv ničení památek, což je ovšem otázka pro znovuobnovení irelevantní. K tomu je třeba uvést především, že není úkolem současné Rady hl. m. Prahy v naší demokratické a svobodné společnosti hledat oficiální interpretaci historie. 

Otázka znovuvztyčení sloupu není v žádném případě sporem o historii, jejíž vnímání je nutně subjektivní. Katolík bude typicky období rekatolizace velebit, zatímco obrozenec, sociální demokrat nebo Pirát bude upozorňovat na autoritářský a zpátečnický charakter režimu a omezování náboženské svobody, historicky již před tím vydobyté. Jakékoliv argumenty obhajující tu či onu verzi historie nemohou rozřešit naši aktuální otázku, zda sloup obnovit či nikoliv.

Podstatný je tedy aktuální postoj české veřejnosti, kterou jako přímo volení zastupitelé zastupujeme. Tento postoj veřejnosti je rovněž velmi rozporuplný. Podle mého hlubokého přesvědčení je skutečnost, že umístění sloupu vyvolává nevoli minimálně u relevantní části Pražanů, dostatečným důvodem, aby sloup nebyl obnoven na původním umístění, byť jeho stavbu vlivná partikulární skupina prosazuje. Podle mého názoru je třeba pro tuto památku či její reprodukci najít důstojné místo, ale nikoliv v Praze, kde ji minimálně část populace vnímá jako anarchronistický symbol katolické monarchie a souvisejícího útlaku české populace, ať už to historicky bylo jakkoliv.

Navrhuji proto Radě hlavního města Prahy, aby vstoupila v jednání o možnostech darování Mariánského sloupu s městem Mariánské lázně, do jehož historického centra může tato památka zapadnout nejen díky shodnému pojmenování. Kult panny Marie je v mariánskolázeňském regionu zaznamenaný už od 12. století a umístění památky již v Mariánských Lázních řešili, když byla na stole varianta umístění prosklenné sochy na sloupu v centrální části parku. Tato aktivita se setkala s převážným souhlasem. Ohledně umístění sloupu jsem se zatím jen neformálně dotázal starosty Mariánských lázní Ing. Petra Třešňáka prostřednictvím místostarosty Ing. arch. Vojtěcha Franty. Předběžně mají zájem o jednání, samozřejmě za předpokladu projednání formální nabídky hl. m. Prahy v příslušných orgánech města Mariánské lázně.

Nepochybuji o tom, že by i celé zastupitelstvo Mariánských lázní uvítalo obdarování takovou vzácnou památkou. Pevně věřím, že v lázeňském městě, kde Mariánský sloup nebude symbolem rakouskouherské vlády, jako je tomu v Praze, bude jistě plnit svoji reprezentativní úlohu dobře. Hlavní město se tím navíc zbaví dlouhodobě palčivého problému, který vyvolává celospolečenský konflikt, směřující do oblasti interpretace našich dějin 20. století.

Žádám Vás o vyrozumění o stanovisku Rady hl. m. Prahy. Prosím o další komunikaci do mé datové schránky na adresu 4memzkm. Zároveň si dovoluji upozornit na to, že podle § 68 odst. 2 písm. d) zákona č. 131/2000 Sb., o hlavním městě Praze, je Radě hl. m. Prahy vyhrazeno projednávat a řešit návrhy, připomínky a podněty předložené jí členem zastupitelstva hlavního města Prahy. Proto je nepřijatelné, aby k jejich vyřízení byl zmocněn člen Rady, jak to v minulosti Rada dělala, ale je třeba věcné projednání návrhu řešení na Radě s ohlasováním závěru. Pravomoc vyhrazenou zákonem totiž nelze usnesením delegovat na jiný orgán. V opačném případě je dán důvod přezkumu opatření Ministerstvem vnitra podle citovaného zákona.

S pozdravem

---
signature: 
  - Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
...
