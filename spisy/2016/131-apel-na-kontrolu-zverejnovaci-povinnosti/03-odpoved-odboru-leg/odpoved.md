Vážený pane předsedo,
 
stran kontroly dodržování zákona č. 106/1999 Sb., o svobodném přístupu k informacím, ve znění pozdějších předpisů (dále jen „InfZ“), je nutno v návaznosti na vnitřní právní předpisy uvést následující.
 
**a) Kontrola nad poskytováním informací na žádost** Ve vztahu k příspěvkovým organizacím zřízeným hlavním městem Prahou je nutno vycházet z usnesení rady hlavního města Prahy č. 2621 ze dne 30. 6. 2015, kde je v příloze č. 1 jako úkol č. ALL/SP046 pro všechny odbory uvedeno, že všechny odbory rozhodují v rámci své působnosti o odvoláních proti rozhodnutím příspěvkových organizací zřízených hlavním městem Prahou o odmítnutí žádostí o poskytnutí informace podle zákona o svobodném přístupu k informacím a o stížnostech na postupy příspěvkových organizací zřízených hlavním městem Prahou při vyřizování žádostí o poskytnutí informace podle zákona o svobodném přístupu k informacím. Příslušnost konkrétního odboru je dána dle věcné působnosti.
 
U **městských částí** je pak příslušný úkol stanoven v nařízení ředitelky MHMP č. 1/2016, kde je pro odbor kontrolních činností stanoven úkol č. OKC/PP004 – rozhoduje o odvoláních proti rozhodnutí městských částí a o stížnostech na postupy městských částí při vyřizování žádostí o poskytnutí informací v oblasti samostatné působnosti – a úkol č. OKC/005 – provádí kontroly výkonu samostatné působnosti městské části v oblasti činnosti vykonávaných dle zákona č. 106/1999 Sb., o svobodném přístupu k informacím.
 
Lze tedy učinit závěr, že daná záležitost je ve vztahu k příspěvkovým organizacím úkolem všech odborů MHMP, které mají ve své působnosti určité příspěvkové organizace, a ve vztahu k městským částem úkolem odboru kontrolních činností.  Odbor LEG takový úkol v náplni své činnosti nemá, pouze podle úkolu č. LEG/SP020 posuzuje a zpracovává návrhy na pozastavení výkonu nebo zrušení usnesení, opatření nebo rozhodnutí orgánů městské části hlavního města Prahy v samostatné i přenesené působnosti, jakožto dozorový orgán.
 
b) **Kontrola nad zveřejněním informací dle InfZ (na internetu)** Povinnost zveřejňovat některé informace způsobem umožňujícím dálkový přístup je příspěvkovým organizacím, jakožto povinným subjektům, stanovena přímo zákonem. „Pokyn“ zřizovatele k dodržování zákonů je na jedné straně nadbytečný, na straně druhé není zřizovatel k takovému postupu vysloveně zákonem zmocněn. Je proto možné uvažovat pouze o uložení úkolu řediteli příspěvkové organizace (např. ve smyslu pracovněprávním) zajistit zveřejnění všech informací dle příslušných ustanovení právních předpisů, zejména tedy podle § 5 odst. 4 InfZ.
Ve vztahu k městským částem je taková kontrola svěřena odboru kontrolních činností (viz úkol OKC/005 – provádí kontroly výkonu samostatné působnosti městské části v oblasti činnosti vykonávaných dle zákona č. 106/1999 Sb., o svobodném přístupu k informacím.).
 
Pokud jde o možnosti člena zastupitelstva obracet se na orgány hlavního města Prahy, lze předložit návrh na projednání zastupitelstvu dle § 51 odst. 3 písm. a) zákona č. 131/2000 Sb., o hlavním městě Praze, ve znění pozdějších předpisů (dále jen „zákon o Praze“), nebo vznést dotaz, připomínku a podnět na radu hlavního města Prahy dle § 51 odst. 3 písm. b) zákona o Praze, přičemž obsahem návrhu, dotazu, připomínky a podnětu mohou být i záležitosti kontroly dodržování InfZ. Dotaz, připomínku a podnět je možné z pozice člena zastupitelstva rovněž vznést i na vedoucí organizační složky či příspěvkové organizace, kterou hlavní město Praha zřídilo nebo založilo.
 
S pozdravem a v úctě
 
* JUDr. Tomáš Havel, Ph.D.
* odbor legislativní a právní MHMP
* ředitel odboru
* Mariánské náměstí 2/2
* 110 01  Praha 1
* e-mail: tomas.havel@praha.eu
* telefon: +420 236 00 3210
