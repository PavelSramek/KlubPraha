---
title:      Podnět k zveřejňování informací příspěvkovými organizacemi a městskými částmi
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 131/2016
your:
   role:    
   name:    
      -     Magistrát hlavního města Prahy
   address:
      -     Mariánské náměstí 2/2
      -     110 01 Praha 1
   note: 
      -     k rukám Rady hl. m. Prahy
sendby:     mail
style:      letter
reminder: true
---

Vážení členové Rady hlavního města Prahy,

vznáším tímto podnět na Radu hlavního města Prahy dle § 51 odst. 3 písm. b) zákona č. 131/2000 Sb., o hlavním městě Praze, ohledně dodržování zveřejňovacích povinností podle § 5 zákona č. 106/1999 Sb., o svobodném přístupu k informacím, podle vyhlášky č. 442/2006 Sb., kterou se stanoví struktura povinně zveřejňovaných informací, a podle zákona č. 340/2015 Sb., o registru smluv (dále jen „zveřejňovací povinnosti“).

Navrhuji, aby Rada hlavního města Prahy uložila Magistrátu hl. m. Prahy 

a) zajistit metodické vedení podřízených subjektů (škol, příspěvkových organizací apod.) hl. m. Prahy ohledně zveřejňovacích povinností,

b) doplnit všechny kontroly, které provádí příslušný odbor Magistrátu hl. m. Prahy u podřízených subjektů také o kontrolu dodržování výše zmíněných zveřejňovacích povinností,

c) doplnit kontroly výkonu samostatné a přenesené působnosti městských částí o kontroly zveřejňovacích povinností,

d) předložit Zastupitelstvu hl. m. Prahy seznam povinných subjektů, u nichž Magistrát rozhoduje v odvolacím řízení a jejichž rozhodnutí Magistrát opakovaně ruší pro nezákonnost s podrobnými informacemi a návrhem řešení situace.

Jde mi o to, aby každý odbor ve své působnosti sestavil vzorovou strukturu zveřejňovaných informací podle citovaných právních předpisů a poskytl metodiku usnadňující podřízeným příspěvkovým organizacím splnění této povinnosti; na základě seznámení se s ní by potom jednotlivé školy, městské firmy a další povinné subjekty dokázaly snadno zjistit svá pochybení a napravit je. Teprve následně by se kontrola uvedených povinností měla stát součástí standardní kontroly ze strany Magistrátu. 

Rovněž dodávám, že jsem dne 22. srpna 2016 již kontaktoval ředitelku odboru kontrolních činností Ing. Ondráčkovou, kde jsem toto již navrhl. Paní ředitelka zdůraznila, že odbor kontrolních činností se věnuje kontrolám dle zákona č. 106/1999 Sb., o svobodném přístupu k informacím, jen ve vztahu k jednotlivým městským částem a nikoliv příspěvkovým organizacím hl. m. Prahy. 

Proto jsem se na danou problematiku dotázal i ředitele legislativního odboru MHMP, JUDr. Tomáše Havla. Ten ve svém vyjádření uvedl, že na základě usnesení RHMP č. 2621 ze dne 30. 6. 2015 rozhodují všechny odbory MHMP ve své působnosti o odvoláních, stížnostech a žádostech o poskytnutí informací podle zákona č. 106/1999 Sb., o svobodném přístupu k informacím. Dle jeho vyjádření se daná povinnost vztahuje ke všem odborům MHMP, které mají dané příspěvkové organizaci ve své působnosti, a proto musí být návrh iniciován orgánem, který může úkolovat různé odbory MHMP najednou.

Ohledně posledního bodu pak reaguji na tristní situaci, že Magistrát opakovaně ruší rozhodnutí městských částí pro nezákonnost, ale městské části vydávají ta samá rozhodnutí a Magistrát ignorují, přičemž zákon o svobodném přístupu k informacím nepočítá s žádnými sankcemi. Tím ovšem nejsou vyloučeny sankce jiné, počínaje řešením porušení povinností úředníka podle příslušného zákona (včetně možnosti odvolání tajemníka úřadu městské části po projednání se starostou) až po snížení finančních vztahů vůči této městské části. Nezbytným předpokladem je ovšem, aby Zastupitelstvo mělo úplné a věrné informace.  

Žádám, abych byl vyrozuměn o přijatých opatřeních v zákonné lhůtě.

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Bořivojova 108, Praha 3
  - zastupitel hl. m. Prahy
abbr:       jakub
...
