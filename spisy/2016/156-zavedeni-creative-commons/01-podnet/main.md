---
title:      Podnět v oblasti licenční politiky – užívání licence Creative Commons
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 156/2016
your:
   role:    
   name:    
      -     Hlavní město Praha
   address:
      -     Mariánské náměstí 2,
      -     110 00, Praha 1
sendby:     mail
style:      letter
---

Vážení,

jako fyzická osoba – zastupitel hl. m. Prahy za Českou pirátskou stranu – podávám v souladu s § 51, odst. 3, písm. b) zákona č. 131/2000 Sb., o hlavním městě Praze podnět následujícího obsahu: 

Navrhuji, aby Hlavní město Praha zvýšilo míru informovanosti o svých webových stránkách v souladu s doporučením spolku Iuridicum Remedium (dále jen „IuRe“) s cílem, aby mohli občané a jednotlivé organizace lépe a účinněji přebírat obsah těchto webů. 

Hlavní město Praha prostřednictvím jak svého portálu praha.eu, tak i webových portálů jednotlivých městských firem, zveřejňuje značné množství obsahu v podobě statistických dat, dokumentů, fotografií, videosouborů, audiosouborů a dalších dat. V řadě případů tak činí prostřednictvím licence [Creative Commons](http://www.creativecommons.cz/), která umožňuje opětovné přebírání obsahu. Tímto způsobem jsou například publikována [otevřená data](http://www.opendata.praha.eu), nebo například i [Geoportál Prahy](http://www.geoportalpraha.cz/). Z uvedených datových sad automaticky čerpá řada mobilních nebo on-line aplikací, které jsou dále zveřejňovány pod vlastními licencemi. Příkladem za všechny může být aplikace [praha.io](http://praha.io/). Dobrovolní vývojáři a soukromé firmy díky tomu dokáží nabídnout služby, které jsou přínosem pro Pražany, a Magistrát hl. m. Prahy to nestojí žádný čas, ani peníze, ani úsilí.

Stejným způsobem jsou licencována videa, která hlavní město Praha zveřejňuje na svém [youtubovém kanále](https://www.youtube.com/user/PortalPrahaEu). Podobnou informaci může hlavní město Praha vložit i na své profily na sociálních sítích [Instagram](https://www.instagram.com/prague.eu/) a [Pinterest](https://cz.pinterest.com/Prahaeu/). V současné době tyto profily žádné informace o možnosti opětovného užívání fotografií neuvádějí. Vzniká tím paradoxní situace, neboť smyslem sociálních sítí je šíření těchto fotek dál: jejich sdílení, užívání a znovupublikování.

Vyjasnění by se dalo docílit jasným deklarováním, že jde o snímky publikované pod licencí Creative Commons. Fotky z pražského veřejného dění (sportovní, kulturní i politické akce…), ze ZOO Praha, snímky z parků, z městské hromadné dopravy a další... by si lépe našly cestu k recipientům. Tyto fotografie by mohli využívat jednotliví uživatelé internetu přímo, nebo by mohly být reprodukovány v různých tiskovinách, městských novinách, dalších webech a on-line materiálch. 

Obdobným způsobem by touto licencí mohlo hlavní město Praha opatřit statistická data (např. údaje z registru vozidel, evidence řidičů, stavu ŽP, přehledů grantů…), fotografie zastupitelů, radních, nebo činností úřadu; záznamy z jednání zastupitelstva, jednání výborů a další materiály, které zveřejňuje na svém portálu praha.eu. Vzhledem k tomu, že hlavní město Praha a jednotlivé městské firmy disponují ohromným množstvím souborů, jednalo by se o nemalý přínos pro veřejnost i český internet. Čím více se bude kvalitní obsah, který hlavní město Praha vytváří, šířit, tím větší reklamu z toho česká metropole přitom bude mít. Jednou z mnohých podmínek této licence je totiž i **povinnost dalších šiřitelů fotografie uvést zdroj, odkud snímek získali.** Ti tak budou mít **zákonnou povinnost** uvést Hlavní město Prahu jako autora, díky čemuž bude uveden úřad, nebo daná městská organizace všude tam, kde bude její obsah opětovně užíván (v médiích, na webech jednotlivců, na sociálních sítích a jinde). 

Výše zmíněná licenční problematika se netýká **všech dat**, která hlavní město Praha zveřejňuje, nýbrž pouze těch, která nejsou díly úředními. Úřední díla sama o sobě autorskoprávní ochraně nepodléhají, zatímco všechna ostatní ano.

Pokud by hlavní město Praha začalo zveřejňovat svůj obsah pod licencí Creative Commons, mohlo by tím jedině získat. V současné době mají žadatelé o opětovné užití materiálů z webu praha.eu povinnost kontaktovat správce webových stránek pro svolení. Pokud by však tato licence byla užita, například ve variantě CC BY-SA 4.0 (uveďte licenci – zachovejte autora), tato povinnost by odpadla, čímž by hlavní město Praha ušetřilo pracovní sílu. Hlavní město Praha by si samo mohlo vybrat, jaké materiály chce zveřejňovat pod touto licencí, či nikoliv. 

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
attachments:
  - Dokument "The Power of Open" spolku Iuridicum Remedium
...
