---
title:      Návrh na nominaci zastupitele Ondřeje Profanta do dozorčí rady Operátor ICT, a. s.
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 58/2016
your:
   role:    
   name:    
      -     Primátorka hlavního města Prahy
   address:
      -     Mariánské náměstí 2
      -     110 00 Praha 1
sendby:     mail
style:      letter
---

Vážená paní primátorko,

předkládám tímto Radě hl. m. Prahy návrh na jmenování zastupitele Ondřeje Profanta do dozorčí rady městské společnosti Operátor ICT, a.s. Zasupitelský klub Pirátů jako opoziční klub v ZHMP nemá ani jednoho zástupce v dozorčích orgánech velkého počtu městských akciových společností. Je tomu tak také kvůli tomu, že jsme nikdy neprojevovali o tyto funkce proaktivní zájem, chtěli jsme se soustředit na náročný výkon funkce zastupitele a nabírat zkušenosti během prvního roku našeho působení. Je nicméně skutečností, že všechny ostatní politické strany zvolené do Zastupitelstva hl. m. Prahy mají aspoň jednoho zástupce a přirozeně se tak podílí i na rozhodování a kontrole hospodaření městských firem.

Situace se ale pro nás nyní podstatně změnila, protože Rada schválila změnu stanov společnosti Operátor ICT. Lze očekávat, že dojde k přesunu značných kompetencí právě do této společnosti a klíčová rozhodnutí v oblasti informatiky, která zásadně ovlivní chod města, budou probíhat právě v této společnosti. Zastupitelé budou mít jen relativně malou možnost směřování pražské informatiky ovlivnit. Protože jsme občanům ve volbách slíbili, že dohlédneme nad projektem Opencard a nad pražskou informatikou, cítíme spoluodpovědnost za chod této městské společnosti. Rádi bychom pomohli aktivní účastí našeho zástupce v dozorčí radě společnosti Operátor ICT, kde je jedno místo neobsazené, řešení problémů v pražské informatice, rozvoji Open Source a jiným strategickým prioritám schváleným Radou hl. m. Prahy a Zastupitelstvem hl. m. Prahy.

Na můj návrh zastupitelský klub Pirátů i krajské fórum České pirátské strany souhlasily, aby do této funkce byl za Českou pirátskou stranu nominován zastupitel Ondřej Profant. Před zvolením pracoval jako profesionální programátor a je členem komise Rady hl. m. Prahy pro ICT. Dosud měl na starosti městský projekt Open Data, který má být také svěřen společnosti Operátor ICT, a. s. Jsem tedy přesvědčen o jeho odborných kvalitách potřebných pro výkon této funkce, které dokládám přiloženým životopisem. Jistě víte, že Piráti si zakládají na tom, že v dozorčích radách městských společností mají sedět odborně způsobilí členové a nominace Ondřeje Profanta tomuto kritériu vyhovuje. V příloze také zasílám majetkové přiznání zastupitele ke dni nominace.

Bohužel zatím není schválen žádný postup orgánu hl. m. Prahy pro projednání nominací, jak uložilo Zastupitelstvo Radě. Proto Vám jako vrcholné představitelce města zasílám tento návrh, a žádám o jeho projednání Radou hl. m. Prahy, do jejíž vyhrazené působnosti projednání návrhu podle § 68 odst. 2 písm. d) zákona č. 131/2000 Sb., o hlavním městě Praze, spadá.

S přáním mnoha úspěchů ve Vaší náročné funkci

---
signature: 
  - Mgr. Bc. Jakub Michálek
  - předseda klubu Pirátů v Zastupitelstvu hl. m. Prahy
abbr:       jakub
...
