---
title:      Návrh na nominaci zastupitele Ondřeje Profanta do dozorčí rady Operátor ICT, a. s.
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 105/2016
your:
   role:    adresát
   name:    Rada hlavního města Prahy
   address:
      -     Mariánské náměstí 2
      -     110 00 Praha 1
   note:    k rukám primátorky Mgr. Adriany Krnáčové, MBA, na vědomí náměstkům primátorky
sendby:     ds
style:      letter
---

Vážená paní primátorko,

předkládám tímto Radě hl. m. Prahy návrh na jmenování zastupitele Ondřeje Profanta do dozorčí rady městské společnosti Operátor ICT, a.s. Obdobný návrh jsem překládal již dne 15. 3. 2016; nyní tak činím znovu, a to z toho důvodu, že Patrik Nacher na tuto funkci před několika dny rezignoval. Ondřej Profant má jako nominant podporu zastupitelského klubu Pirátů i krajského fóra České pirátské strany.

Důvody, proč Piráti usilují o svého zástupce v dozorčí radě společnosti Operátor ICT, jsou nasnadě. V poslední době došlo k řadě kroků, které rozšířily pravomoci a působnost společnosti Operátor ICT (například změny stanov společnosti). Klíčová rozhodnutí pro pražskou informatiku budou padat proto na půdě právě Operátora ICT. Rádi bychom jako klub, který před rokem a půl v komunálních volbách slíbil, že dohlédne na problémy pražské informatiky, vyslali do společnosti i svého zástupce. Připomínám, že všechny politické strany, které jsou zastupeny v Zastupitelstvu hl. m. Prahy, mají své zástupce v řadě městských firem. Piráti jsou jedinou výjimkou; částečně však tomu je i proto, že jsme se v uplynulých měsících chtěli soustředit především na získávání zkušeností v oblasti komunální politiky. 

Rádi bychom pomohli nalézat řešení problémů v pražské informatice, rozvoji Open Source a jiným strategickým prioritám schváleným Radou hl. m. Prahy a Zastupitelstvem hl. m. Prahy.

Ondřej Profant před zvolením do Zastupitelstva hl. m. Prahy pracoval jako profesionální programátor. Je členem komise Rady hl. m. Prahy pro ICT. Dosud měl na starosti městský projekt Open Data, který má být také svěřen společnosti Operátor ICT, a. s. Jsem tedy přesvědčen o jeho odborných kvalitách potřebných pro výkon této funkce, které dokládám přiloženým životopisem. Jistě víte, že Piráti si zakládají na tom, že v dozorčích radách městských společností mají sedět odborně způsobilí členové a nominace Ondřeje Profanta tomuto kritériu vyhovuje. V příloze také zasílám majetkové přiznání zastupitele ke dni nominace.

Bohužel zatím není schválen žádný postup orgánu hl. m. Prahy pro projednání nominací, jak uložilo Zastupitelstvo Radě. Proto Vám jako vrcholné představitelce města zasílám tento návrh, a žádám o jeho projednání Radou hl. m. Prahy, do jejíž vyhrazené působnosti projednání návrhu podle § 68 odst. 2 písm. d) zákona č. 131/2000 Sb., o hlavním městě Praze, spadá.

S přáním mnoha úspěchů ve Vaší náročné funkci

---
signature: 
- Mgr. Bc. Jakub Michálek
- předseda klubu Pirátů 
- v Zastupitelstvu hl. m. Prahy
abbr:       jakub
...
