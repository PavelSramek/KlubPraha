---
title:      Odvolání proti rozhodnutí o odepření informací
author:
   name:    Ondřej Profant
   phone:   +420 607 580 015
   ds:      d25rp6p
   mail:    ondrej.profant@praha.eu
our:
   name:    Zastupitelský klub Pirátů
   sign:    ZK Pha 85/2016
your:
   role:    Povinný subjekt
   name:    
      -     Ministerstvo práce a sociálních věcí
   address:
      -     Na Poříčním právu 376/1
      -     120 00, Praha 2
sendby:     ds
style:      letter
---

Vážení,

dne 13. 4. 2016 jsem jako zastupitel hl. m. Prahy za klub Pirátů požádal podle zákona č. 106/1999 Sb,. o svobodném přístupu k informacím, o poskytnutí následujících informací:

1. Jméno osoby, která požádala za Ministerstvo práce a sociálních věcí o odkup objektu Jeseniova 60 
2. Jméno osoby, která rozhodla o tom, že Ministerstvo práce a sociálních věcí požádá o odkup výše uvedeného objektu.
3. Veškerou korespondenci Ministerstva práce a sociálních věcí týkající se návrhu na odkup a pořízení objektu Jeseniova 60. 
4. Kdy bylo Ministerstvem práce a sociálních věcí rozhodnuto, že bude usilovat o odkoupení tohoto objektu. 
5. Detailní popis užití, které schválilo Ministerstvo práce a sociálních věcí pro objekt Jeseniova 60 v případě, že by jej skutečně získalo do své správy.

Dne 25. 4. 2016 povinný subjekt vydal rozhodnutí, ve kterém odmítl poskytnout každou žádanou informaci z výše uvedeného seznamu. Povinný subjekt uvedl, že MPSV nepožádalo o odkup objektu Jeseniova 60, že žádná osoba proto o daném odkupu nerozhodla, žádná korespondence v této věci neexistuje, o odkupu objektu se neusiluje a není ani určené užití, které tento objekt měl získat.

Se závěrem povinného subjektu, že žádané informace neexistují, nicméně nemohu souhlasit. Tento závěr Ministerstva pro místní rozvoj je nicméně v rozporu s vyjádřením JUDr. Vladimíra Kremlíka, který uvedl na zasedání zastupitelstva hl. m. Prahy dne 31. 3. následující:

> Vážená paní primátorko, vážené zastupitelky, vážení zastupitelé, dámy a pánové, jak tady řekla předřečnice, Úřad pro zastupování státu ve věcech majetkových může převést objekt, nemovitou věc, do vlastnictví jiné osoby např. hl. m. Prahy, pouze tehdy, je-li tato nemovitá věc pro stát trvale nepotřebná. Tato podmínka trvalé nepotřebnosti není splněna, neboť na Úřad pro zastupování státu ve věcech majetkových **se dopisem ze dne 17. března obrátilo MPSV se žádostí o převod příslušnosti hospodaření k tomuto objektu na MPSV.** V tomto dopise bylo deklarováno, že objekt bude využit jako administrativní a bude sloužit k dislokaci zaměstnanců MPSV a Úřadu práce. Tomuto požadavku vyhověla vládní dislokační komise dne 22. března 2016 a odsouhlasila změnu příslušnosti k hospodaření s podmínkou, o které hovořila paní předřečnice. Pokud jde o protiprávní užívání, které v současné době trvá, Úřad pro zastupování státu ve věcech majetkových činí příslušné právní kroky jak cestou orgánů činných v trestním řízení, tak cestou soukromoprávní, tj. cestou příslušných soudů, k tomu, aby objekt byl vyklizen. Děkuji za slovo.

> Děkuji za slovo. Úřad pro zastupování státu ve věcech majetkových je vázán zákonem o majetku ČR. Úřad pro zastupování státu ve věcech majetkových deklaroval počátkem měsíce března, že za předpokladu, že o objekt v Jeseniově neprojeví zájem žádná jiná organizační složka státu nebo státní organizace, nabídne tento objekt k prodeji formou transparentního výběrového řízení. Tato skutečnost se však změnila. Jak jsem zde konstatoval, dne 22. března 2016 vládní dislokační komise rozhodla k žádosti MPSV o převodu objektu z úřadu pro zastupování státu ve věcech majetkových na MPSV. Jinými slovy, tato budova je v tuto chvíli pro stát trvale potřebná. Úřad ji tedy nenabízí k prodeji, ani tak nemůže, protože nejsou splněny podmínky pro převod tohoto majetku na třetí osobu. **Pokud jde o stanovisko MPSV, žádostí se zabývala vládní dislokační komise,** a já nemám žádný důvod domnívat se, jak zde bylo řečeno, že by se mělo jednat ze strany MPSV o tzv. nebo údajnou taktickou hru. Toto tvrzení bych si dovolil odmítnout. Pokud jde o
hospodaření s tímto objektem, jak jsem již zde konstatoval, je tento objekt v současné době protiprávně užíván. Úřad je povinen postupovat podle zákona o majetku ČR a činit právní kroky k ukončení tohoto protiprávního užívání. To je vše, děkuji.

Podle výše uvedeného textu tak musí výše požadované informace existovat, neboť obrátilo-li se MPSV na Úřad pro zastupování státu ve věcech majetkových před 31. 3. 2016, a moje žádost byla odeslána dne 14. 4. 2016, není možné žádanou komunikaci a všechna jí předcházející rozhodnutí považovat za novou informaci podle § 11 odst. 1 písm. b) zákona č. 106/1999 Sb,. o svobodném přístupu k informacím. 

Skutečnost, že žádané informace existují, dokládá rovněž i Rozhodnutí č. 21/2016 Vládní dislokační komise (http://www.vlada.cz/assets/ppov/vdk/dokumenty/Rozhodnuti-c--21_2016.pdf). V tomto rozhodnutí byl udělen **souhlas** s tím využitím objektu, které uvedl JUDr. Vladimír Kremlík během svého proslovu na zasedání ZHMP dne 31. 3. 2016. Lze se tedy jen velmi těžko domnívat, že by snad Vládní dislokační komise **vyslovila souhlas s unáhleným krokem horlivého úředníka**. I kdyby se nejednalo o rozhodnutí o definitivním přebrání objektu, jak je uvedeno v tiskové zprávě MPSV ze dne 5. 4. 2016 (http://www.mpsv.cz/cs/25044), jen těžko lze říci, že kroky MPSV a Vládní dislokační komise kroky nemají žádnou souvislost s možným odkupem objektu Jeseniova 60. 

V souvislosti s výše uvedeným se domnívám, že povinný subjekt žádanými informacemi disponuje, a že neexistuje zákonný důvod, na základě kterého by mi jejich poskytnutí mohl odmítnout. Proto podávám podle § 16 zákona č. 106/1999 Sb,. o svobodném přístupu k informacím odvolání. Žádám, aby nadřízený správní orgán nařídil povinnému subjektu informace poskytnout v pětidenní lhůtě od doručení daného spisu.

Prosím o poskytnutí informace v elektronické podobě datovou schránkou. Dokumenty poskytněte v elektronické strojově čitelné a upravitelné podobě (např. formáty ODT, DOCX, XLSX, nikoliv PDF, obrázky apod.), kdykoliv je to možné. Ke komunikaci zmocňuji dále svého asistenta Jana Loužka (nar. 9. 7. 1986 v Písku, bytem Vondroušova 1198, Praha 17, tel. 608 213 119).

---
signature: 
  - Ondřej Profant
  - nar. 2. 5. 1988
  - bytem Šternberkova 16, Praha 7
  - zastupitel hl. m. Prahy
abbr:       ondra
...
