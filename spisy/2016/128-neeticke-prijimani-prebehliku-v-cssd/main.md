---
title:      Neetické přijímání přeběhlíků do klubu ČSSD v Zastupitelstvu hl. m. Prahy
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 128/2016
your:
   role:    
   name:    Česká strana sociálně demokratická
   address:
      -     Hybernská 1033/7
      -     110 00, Praha 1
   note:    
      - k rukám předsedy ústřední kontrolní komise ČSSD Ing. Romana Váni
      - " "
      - "na vědomí:"
      - "Mgr. Bohuslav Sobotka,"
      - "předseda ČSSD,"
      - " "
      - "JUDr. Jaroslava Janderová," 
      - "kontrolní výbor ZHMP"
      - " "
      - "Adriana Krnáčová,"
      - "primátorka hl. m. Prahy,"
      - " "
      - "Petr Dolínek,"
      - "náměstek primátorky hl. m. Prahy"
      - " "
      - "Petra Kolínská,"
      - "náměstkyně primátorky hl. m. Prahy"
sendby:     ds
style:      letter
---

Vážený pane předsedo ústřední kontrolní komise ČSSD,

obracím se na Vás s podnětem ke konání ve věci přijímání přeběhlíků do klubu zastupitelů hl. m. Prahy zvolených za ČSSD. Je skutečností, že klub zastupitelů ČSSD v Zastupitelstvu hl. m. Prahy přijal do svého klubu zastupitelku JUDr. Moniku Krobovou Hášovou zvolenou za TOP09. Této zastupitelce díky tomu zůstalo zachováno její členství v dozorčí radě společnosti Pražská energetika spojené s vysokými finančními částkami a pouze díky jejímu hlasu má vládnoucí koalice s účastí ČSSD většinu v ZHMP.

Je veřejně známou skutečností, že Vaše politická strana se **dlouhodobě politicky vymezuje** proti přijímání přeběhlíků z jiných politických stran. Toto tvrzení dokládám následujícími mediálními výstupy spolu s odkazy:

* Prohlášení ze dne 19. února 2008. **„Česká strana sociálně demokratická se zavazuje, že nebude nikdy v budoucnu získávat přeběhlíky** z jiných politických stran.“ „Získávání přeběhlíků je odsouzeníhodná forma politické korupce, která de facto mění výsledky demokratických voleb. Je to výsměch občanům, kteří se zúčastnili voleb,“ uvedl předseda ČSSD Jiří Paroubek.[^1]
* Prohlášení ČSSD k přeběhlictví ze dne 7. 10. 2008. ČSSD chápe **přeběhlictví jako hrubé znevážení vůle občanů**, kteří dotyčného poslance nebo zastupitele do poslanecké sněmovny či krajského zastupitelstva vyslali. (...) ČSSD znovu vyzývá ostatní politické strany ke společnému vypracování ústavního zákona, který by znevažování v ůle lidí a celý problém tzv. „přeběhlictví“ z politické scény navždy odstranil. Jiří Paroubek předseda ČSSD.[^2]
* L. Zaorálek: Skandální! Klíčové zákony pomohli vládě schválit **přeběhlíci** a poslanci, obvinění z korupce! Tisková konference 8. listopadu 2012[^3]
* J. Tejc: Odmítáme vládu, která bude **závislá na přeběhlících!** Tisková konference 26. října 2012.[^4]
* B. Sobotka: **Odmítáme pokračování vlády, postavené na několika přeběhlících.** Tisková konference 6. listopadu 2012.[^5]
* J. Tejc: Odmítáme Poslanecké kluby přeběhlíků a nikým nezvolených politických stran. Tisková konference 5. února 2013.[^6]

Skutečností je, že zastupitelka Monika Krobová Hášová byla zvolena z 11. místa na kandidátní listině TOP09 ve volbách do Zastupitelstva hl. m. Prahy konaných ve dnech 10. – 11. října 2014. Záhy po volbách z něho nicméně vystoupila.[^7] Od té doby navštěvovala klub ČSSD a v březnu 2014 byla přijata do klubu ČSSD.[^8] Bezprostředně na to přeběhlictví kritizovala Česká pirátská strana. Dne 8. 4. 2016 ji po vstupu do klubu ČSSD vyzvala TOP09 k rezignaci na mandát v ZHMP.[^9]

Dále je třeba uvést, že JUDr. Monika Krobová Hášová je od 25. dubna 2012 členkou dozorčí rady obchodní společnosti Pražská energetika, a.s.[^10] Tato společnost je ovládána dvěma subjekty, jednak hl. m. Prahou a jednak koncernem EnBW, přičemž většinový podíl 58 % ovládá hl. m. Praha (přes společnost Pražská energetika Holding, a.s.) a koncernovou politiku určuje EnBW.[^11] Z výroční zprávy lze také vyčíst, že dozorčí rada se ročně schází v jednotkách případů čili nejde ani o práci v rozsahu částečného úvazku. Do funkce členky dozorčí rady spol. Pražská energetika, a.s., byla JUDr. Krobová Hášová zvolena za vlády TOP09, jejíž byla členkou. Potom, co TOP09 nevyhrála volby a byla sestavena koalice ANO, ČSSD a Trojkoalice bez účasti TOP09, došlo k razantní změně obsazení dozorčích rad. Kdyby Monika Krobová Hášová nenavázala spolupráci s ČSSD, je evidentní, že by byla odvolána z dozorčí rady a byl by do ní dosazen zástupce vládnoucí koalice.

Je skutečností, že členu dozorčí rady náleží měsíční odměna 35.000 Kč[^13] a dále se mezi 8 členů každoročně rozděluje částka 15.246.000 Kč jako tzv. tantiema, což je doloženo dokumenty ve Sbírce listin.[^11] Na jednoho člena dozorčí rady tak vychází průměrná částka 2.325.750 Kč před zdaněním. Konkrétní částka vyplacená JUDr. Monice Krobové Hášové však není známa, neboť ji tato společnost utajuje, čímž patrně porušuje zákon o svobodném přístupu k informacím.[^14] Se zastupitelkou JUDr. Monikou Krobovou Hášovou jsem před jejím vstupem do klubu ČSSD mluvil a jako důvod podpory koalice uvedla skutečnost, že „ty peníze potřebuje". 

Je veřejně známou skutečností, že v hl. m. Praze vládne koalice ANO, ČSSD a Trojkoalice. Za tyto strany bylo zvoleno celkem 33 zastupitelů z celkového počtu 65 hlasů. Vládnoucí koalice má tak v Zastupitelstvu hl. m. Prahy nejtěsnější možnou většinu jednoho hlasu.[^15] JUDr. Monika Krobová Hášová přitom hlasuje s koalicí ve všech hlasováních a řada koaličních hlasování se opírá o její hlas, viz např. hlasování o zakázce 13 mld. Kč na svoz odpadu v Praze a celé zasedání ZHMP v červnu 2016 včetně schválení závěrečného účtu za rok 2015.[^16] Nebýt jejího hlasu, tato rozhodnutí Zastupitelstva hlavního města Prahy by nebyla přijata. 

**Je tedy prokázáno, že klub ČSSD v Zastupitelstvu hl. m. Prahy vedený předsedou Ing. Karlem Březinou s místopředsedou Janem Slezákem, přijal mezi sebe zastupitelku JUDr. Moniku Krobovou Hášovou zvolenou za TOP09, čímž posílil hlasovací většinu koalice o jeden rozhodující hlas politického přeběhlíka. Přitom jí ponechal výnosný post v dozorčí radě, kde se její odměna pohybuje mezi 1 a 2,3 mil. Kč před zdaněním. Takové jednání je jednoznačně neetické, ČSSD ho v minulosti odsuzovala a nyní se na něm její zastupitelský klub podílí.**

Podle čl. 10 odst. 3 písm. b) stanov ČSSD je její člen povinen svou činností a vystupováním prosazovat politiku ČSSD. Podle čl. 8 odst. 7 stanov ČSSD může být člen vyloučen kvůli jednání, které zpochybňuje úsilí ČSSD o plnění jejího volebního programu. 

Mám za to, že přijetí přeběhlice JUDr. Moniky Krobové Hášové zvolené za TOP09 do klubu ČSSD v Zastupitelstvu hl. m. Prahy **popírá veřejný závazek ČSSD z roku 2008** zdržet se získávání přeběhlíků a je **hrubým znevážením vůle občanů** tak, jak to v minulosti ČSSD kritizovala u ODS. Přijetí přeběhlice JUDr. Moniky Krobové Hášové spojené s úhradou finanční částky cca 2 mil. Kč ročně jednoznačně **zpochybňuje věrohodnost úsilí ČSSD o dobře fungující stát** jako základ jejího volebního programu. 

**Žádám ústřední kontrolní komisi ČSSD, aby přijetí zastupitelky TOP09 do klubu ČSSD prověřila a zajistila nápravu, případně vyvození odpovědnosti u osob, které přeběhlictví zorganizovaly.** 

Pokud příslušné kontrolní orgány ČSSD nepřijmou žádné stanovisko vymezující se proti přijímání přeběhlíků, budu to považovat za oficiální akceptaci nečestného získávání hlasů v zákonodárných a zastupitelských sborech. Žádám o písemné vyrozumění o přijatých opatřeních.

Vzhledem k tomu, že předseda krajské kontrolní komise Jan Slezák se účastnil přijímání JUDr. Moniky Krobové Hášové do klubu ČSSD, je u něho dána podjatost a věc by měla proto řešit ústřední kontrolní komise. 

[^1]: Tisková zpráva ČSSD z 19. února 2008 <https://www.cssd.cz/media/tiskove-zpravy/2008-02-19-za-novy-styl-v-politice-pdf/>
[^2]: Tisková zpráva ČSSD z 7. října 2008 <https://www.cssd.cz/media/tiskove-zpravy/2008-10-07-cssd-k-prebehlictvi-pdf/>
[^3]: Vyjádření Lubomíra Zaorálka na tiskové konferenci 8. listopadu 2012 <https://www.cssd.cz/ke-stazeni/videogalerie/tiskove-konference/l-zaoralek-skandalni-klicove-zakony-pomohly-vlade-schvalit-prebehlici-a-poslanci-obvineni-z-korupce/>
[^4]: Tisková konference ČSSD z 26. října 2012 <https://www.cssd.cz/ke-stazeni/videogalerie/tiskove-konference/j-tejc-odmitame-vladu-ktera-bude-zavisla-na-prebehlicich/>
[^5]: Tisková konference ČSSD z 6. listopadu 2012 <https://www.cssd.cz/ke-stazeni/videogalerie/tiskove-konference/b-sobotka-odmitame-pokracovani-vlady-postavene-na-nekolika-prebehlicich/>
[^6]: Tisková konference ČSSD z 5. února 2013 <https://www.cssd.cz/ke-stazeni/videogalerie/tiskove-konference/tejc-38/>
[^7]: Kandidátní listina TOP 09 ve volbách do pražského zastupitelstva v roce 2014 <http://www.volby.cz/pls/kv2014/kv111111?xjazyk=CZ&xid=0&xdz=4&xnumnuts=1100&xobec=554782&xstrana=721&xstat=0&xvyber=0>
[^8]: Přijetí Moniky Krobové Hášové do klubu ČSSD <http://www.vz24.cz/clanky/prazska-zastupitelka-krobova-hasova-vstoupila-do-klubu-cssd/>
[^9]: Výzva TOP 09 k rezignaci Moniky Krobové Hášové na mandát <http://www.top09.cz/regiony/praha/tiskove-zpravy-a-medialni-vystupy/top-09-vyzva-monice-krobove-hasove-20032.html>
[^10]: Výpis z obchodního rejstříku angažmá fyzických osob ve společnosti Pražská energetika a.s. <https://or.justice.cz/ias/ui/rejstrik-firma.vysledky?subjektId=703084&typ=PLATNY>
[^11]: výroční zpráva společnosti Pražská energetika a. s. za rok 2014, str. 48-49.
[^12]: Zpráva z Valné hromady společnosti Pražská energetika a.s. v roce 2015 <https://www.pre.cz/Files/profil-spolecnosti/o-nas/pro-akcionare/valna-hromada/vh-2015-06-24/zprava-z-valne-hromady/>
[^13]: Smlouva o podmínkách výkonu funkce člena Dozorčí rady <https://or.justice.cz/ias/ui/vypis-sl-detail?dokument=17286350&subjektId=703084&spis=75074> str. 42
[^14]: Žádost o informace – odměny zastupitelky Moniky Krobové Hášové <https://github.com/pirati-cz/KlubPraha/tree/master/spisy/2016/093-odmeny-mkh>
[^15]: Volební výsledky ve volbách do Zastupitelstva hl. m. Prahy v roce 2014 <http://www.volby.cz/pls/kv2014/kv1111?xjazyk=CZ&xid=0&xdz=4&xnumnuts=1100&xobec=554782&xstat=0&xvyber=0>
[^16]: Výsledek hlasování o tisku Z-3154 Odůvodnění veřejné zakázky Zajištění komplexního systému nakládání s komunálním odpadem na území hl. m. Prahy na období od 2016 – 2025 <http://www.praha.eu/jnp/cz/o_meste/primator_a_volene_organy/zastupitelstvo/vysledky_hlasovani/index.html?periodId=18285&meeting=3&s=true&start=&votingId=33059&size=>

---
signature: 
  - Mgr. Jakub Michálek
  - nar. 6. 2. 1989
  - předseda klubu Pirátů v ZHMP
  - Mariánské nám. 2, Praha 1
abbr:       jakub
...
