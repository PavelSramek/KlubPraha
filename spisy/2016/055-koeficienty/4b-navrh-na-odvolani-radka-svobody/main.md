---
title:      Návrh na odvolání ředitele odboru evidence, správy a využití majetku, Ing. Radka Svobody
author:
   name:    Adam Zábranský
   phone:   +420 721 006 868
   ds:      xwfwgha
   mail:    adam.zabransky@praha.eu
our:
   name:    Zastupitelský klub Pirátů
   sign:    ZK Pha 55/2016
your:
   role:    
   name:
      -     Rada hlavního města Prahy
   address:
      -     Mariánské náměstí 2/2
      -     110 01 Praha 1
sendby:     ds
style:      letter
---

Vážení členové Rady hlavního města Prahy, 

dne 13. 3. jsem jako zastupitel hl. m. Prahy požádal v souladu s § 51 odst. 3 písm. c) zákona č. 131/2000 Sb., o hlavním městě Praze, resp. se zákonem č. 106/1999 Sb., o svobodném přístupu k informacím, o poskytnutí následujících informací:

1. seznam všech vyjádření, ve kterých odbor evidence, správy a využití majetku Magistrátu hl. m. Prahy (případně odbor, který se takto vyjadřoval v době, kdy odbor s tímto názvem neexistoval) vyjádřil jménem hl. m. Prahy souhlas s využitím plochy pozemků ve vlastnictví hl. m. Prahy pro výpočet koeficientů míry využití území v souvislosti s výstavbou na sousedním pozemku jiného vlastníka, a to od roku 2010 až do dne podání této žádosti,
2. kopie těchto vyjádření.

Uvedl jsem, že se jednalo o všechna vyjádření, která materiálně naplňují plní funkci uvedenou v prvním bodě, nehledě na terminologii použitou ve vyjádření (to může používat například spojení „fixace kódu míry využití území“, „fixace koeficientu zeleně“, „zápočet pozemků do výpočtu koeficientů míry využití“, „využití plochy pozemků pro výpočet koeficientů míry využití“ atd.). Svoji žádost jsem adresoval přímo Ing. Radku Svobodovi, řediteli odboru správy, evidence a využití majetku. 

Dodal jsem také, že požadované informace souvisejí s výkonem funkce zastupitele, protože se jedná o jednání v samostatné působnosti, které si zastupitelstvo hl. m. Prahy může v souladu s § 59 odst. 4 zákona o hl. m. Praze vyhradit. Také jsem uvedl, že kdyby i přesto povinný subjekt došel k závěru, že se nejedná o informace související s výkonem funkce zastupitele, upozorňuji, že i tak je povinen mi je vydat v souladu se zákonem o svobodném přístupu k informacím.

V případě výše zmíněné žádosti jsem se nedočkal zcela žádné odpovědi, a to nejen v zákonné lhůtě, ale ani v době jednoho měsíce od odeslání zdvořilé žádosti. Ze strany MHMP považuji takový způsob komunikace za zcela nevhodný; úřadu se ptám proto, abych *obdržel informace*, které jako zastupitel potřebuji pro výkon své funkce, nikoliv proto, abych zkoušel úředníky z definicí zákona o svobodném přístupu informací, resp. o hlavním městě Praze. Ředitel odboru svojí nečinností, kdy není schopen odpovědět v lhůtě, kterou mu zákon č. 106/1999 Sb., o svobodném přístupu k informacím stanoví, **porušuje zákon**. Proto navrhuji Radě hlavního města Prahy odvolání Ing. Radka Svobody z funkce ředitele odboru evidence, správy a využití majetku, neboť jsem přesvědčen, že by takoví úředníci neměli bdít nad majetkem našeho hlavního města.

S pozdravem

---
signature:
  - Adam Zábranský
  - zastupitel hl. m. Prahy
  - nar. 28. 12. 1993
abbr:       adam
...
