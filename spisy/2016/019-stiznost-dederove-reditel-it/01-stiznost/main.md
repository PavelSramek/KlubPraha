---
title:      Podnět ohledně výběrového řízení na pozici Ředitel odboru informatiky
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 19/2016
your:
   role:    Povinný subjekt
   name:    
      -     Hlavní město Praha
   address:
      -     Mariánské náměstí 2/2
      -     110 01 Praha 1
   note:
      -     k rukám ředitelky Personálního odboru MHMP Ing. Petry Dederové
sendby:     ds
style:      letter
---

Vážená paní ředitelko,

dne 19. ledna 2016 [vyhlásil](http://bit.ly/1ODV4rp) Magistrát hlavního města Prahy výběrové řízení na pozici ředitele/ředitelky odboru informatiky a zveřejnil jej na své úřední desce.

Zastupitelský klub Pirátů se během svého ročního působení v Zastupitelstvu hlavního města Prahy soustředí velkou měrou i na oblast pražské informatiky. O jejím neutešeném stavu dlouhodobě víme. Naši zástupci v Komisi ICT při Radě hlavního města Prahy jsou v dlouhodobém kontaktu právě s ředitelem Odboru informatiky a dlouhodobě problémy IT v Praze diskutují.

Souhlasím s tím, že by hlavní město Praha mělo získat schopného ředitele odboru informatiky. Rovněž rozumím i tomu, že výběrové řízení na tuto pozici není rozhodně jednoduché. Proto by Magistrát hlavního města Prahy měl zvolit přístup, který **bude ve výběru vhodného kandidáta na tuto pozici efektivní**. Úřad danou pozici **musí veřejně inzerovat**, aby se potenciální zájemci o této pozici **měli  šanci dozvědět.** 

Můj asistent Jan Loužek oslovil před časem Váš odbor ve snaze pomoci Praze toto výběrové řízení zpropagovat prostřednictvím sociálních sítí a jiných kanálů Zastupitelského klubu Pirátů, neboť hlavní město Praha tak nečiní kanály svými. Dne 22. 1. 2016 se Vás dotázal prostřednictvím e-mailu na způsob odměňování pozice ředitele odboru informatiky a výši celkového měsíčního platu na této pozici. Jeho dotaz, který směřoval nejprve Vašemu odboru a později i Vám, zůstal nicméně bez jakékoliv odpovědi. Protože odměna ředitele odboru se sestává z řady příplatků a bonusů, nelze přibližnou sumu spočítat na základě platových tabulek. Po mém rozhovoru s Ing. Mánkem na toto téma mi navíc bylo sděleno, že odměna ředitele odboru se může pohybovat ve značném rozpětí, vzhledem k tomu, jak 13. platová třída odstupňovává odpracovaná léta, i jak je stanovováno osobní ohodnocení. 

Magistrát hlavního města Prahy by měl informovat **o úplné měsíční odměně anebo o jejím očekávatelném rozmezí**, ne pouze o platové třídě, která může být vzhledem k náročnosti a odpovědnosti na dané pracovní pozici spíše odrazujícím faktorem. Rovněž podmínky účasti v samotném řízení musí být pro žadatele co nejjednodušší. Magistrát hlavního města Prahy žádá uchazeče, aby se přihlásili zasláním uzavřené obálky s přihláškou, adresované podatelně úřadu. To je v dnešní době rovněž odrazujícím faktorem.

Vzhledem k tomu, že nás pražská informatika trápí, a že bychom jako Zastupitelský klub Pirátů uvítali nového a schopného ředitele Odboru informatiky, doufám, že výše zmíněné body Magistrát hlavního města Prahy zanalyzuje a uskuteční závěry, které povedou k zefektivnění a zlepšení výběrového procesu tak, aby město získalo schopného a odpovědného ředitele. 

S pozdravem

---
signature:
  - Mgr. Bc. Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
...
