---
title:      Odvolání proti rozhodnutí o odepření informací
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 44/2016
your:
   role:    Povinný subjekt
   name:    
      -     Hlavní město Praha
   address:
      -     Mariánské náměstí 2/2
      -     110 01 Praha 1
sendby:     mail
style:      letter
---

Vážení,

dne 3. března 2016 jsem v souladu s § 51 odst. 3 písm. b) zákona č. 131/2000 Sb., o hlavním městě Praze, resp. podle § 4a odst. 2 písm. e) zákona č. 106/1999 Sb., o svobodném přístupu k informacím, požádal o přístupové údaje do modulů/aplikací KDF (Kniha došlých faktur) a BAR (Balancování rozpočtu) systému Gordic GINIS, který používá Magistrát hlavního města Prahy. O tento přístup jsem žádal jako zastupitel hlavního města Prahy a člen Kontrolního výboru Zastupitelstva hlavního města Prahy.

Uvedl jsem dále, že mi tyto přístupové údaje (přípisem z 10. listopadu 2014 č.j. MHMP/INF/1936/2014 S-1537987/2014) do obou modulů/aplikací byly uděleny, nicméně z neznámých důvodů se mi na přelomu února a března 2016 rozhodlo hlavní město Praha přístup odepřít.

Povinný subjekt dne 15. března 2016 odpověděl na moji žádost přípisem č. j. S-MHMP-376800/2016. Protože jsem s odůvodněním rozhodnutí povinného subjektu nesouhlasil, podal jsem proti němu dne 16. března 2016 odvolání. Dne 27. dubna následně Ministerstvo vnitra České republiky jako nadřízený správní orgán svým rozhodnutím č. j. MV- 58487-3/ODK 2016 rozhodnutí povinného subjektu zrušilo a nařídilo nové projednání žádosti. Dne 13. června 2016 povinný subjekt svým rozhodnutím žádost opět zamítl. Vzhledem k tomu, že jsem se neztotožnil s rozhodnutím povinného subjektu jsem proto podal dne 29. června 2016 odvolání. Dne 15. září 2016 nadřízený správní orgán přikázal svým rozhodnutím Č. j. MV- 58487-12/ODK-2016, aby povinný subjekt do patnácti dní žádost vyřídil. Povinný subjekt toto vyřízení uskutečnil rozhodnutím č. j. MHMP 1521405/2016, ve kterém se opětovně rozhodl mi neudělit přístup k požadovaným informacím, tedy přístupové údaje do informačního systému KDF a BAR. 

Povinný subjekt ve svém přípisu č. j. MHMP 1521405/2016 uvedl, že moduly KDF a BAR softwaru Gordic GINIS slouží zaměstnancům MHMP; v případě modulu KDF se jedná o zaměstnance odboru účetnictví, kteří zde ukládají informace týkající se jednotlivých faktur MHMP. V případě modulu BAR se potom jedná o ty zaměstnance odboru rozpočtu, kteří zde shromažďují dílčí údaje o hospodaření hlavního města Prahy. Povinný subjekt je toho názoru, že se požadované informace nejsou relevantními informacemi pro rozhodování zastupitele hlavního města Prahy v jakékoliv věci. S tímto názorem se nicméně nemohu ztotožnit. O uvedený přístup žádám předně jako zastupitel hlavního města Prahy a jako člen kontrolního výboru. 

Kontrolní výbor Zastupitelstva hlavního města Prahy dle § 78 odst. 5 zákona č. 131/2000 Sb. kontroluje plnění usnesení zastupitelstva a rady hlavního města Prahy, kontroluje dodržování právních předpisů ostatními výbory a Magistrátem hlavního města Prahy na úseku samostatné působnosti a plní další kontrolní úkoly, kterými jej pověří zastupitelstvo hlavního města Prahy. Kontrolní funkce, které se onen výbor věnuje, se však nedá činit bez přístupu k podkladovým dokumentům, které se nacházejí právě a jedině v modulech KDF a BAR. Faktury, které se v uvedeném modulu uvádějí, se dotýkají služeb, které Magistrát hlavního města objednává. Je skutečností, že právě uvedené záznamy o fakturách poukazují na dřívější rozhodnutí Magistrátu hlavního města Prahy a jejich komplexní znalost je pro práci zastupitele hlavního města Prahy nezbytná. Rovněž se jedná o informace z oblasti samostatné působnosti, na které zastupitel **má nárok** dle stanoviska odboru veřejné správy, dozoru a kontroly Ministerstva vnitra č. 1/2016, jak dokládají jeho následující části:

> Naopak právo zastupitele podle § 82 písm. c) zákona o obcích se nemůže vztahovat na informace, jimiž obec (resp. její orgány a zaměstnanci) disponují v souvislosti s výkonem přenesené působnosti – bez souvislosti s působností samostatnou (např. přestupková agenda, stavební a územní rozhodování apod.)

> Lze tudíž učinit dílčí závěr, podle něhož má každý zastupitel právo – zjednodušeně řečeno – na veškeré informace vypovídající o samostatné působnosti obce.

Vzhledem k tomu, že tuto skutečnost již nadřízený správní orgán uvedl ve svém rozhodnutí ze dne 27. dubna 2016 č. j. MV- 58487-3/ODK-2016 a povinný subjekt i přesto rozhodl o tom, že přístup k informacím odepře, jsem nucen se domnívat, že povinný subjekt postupuje v rozporu s ustanovením § 90, odst. 1 písm. b) zákona č. 500/2004 Sb., Správního řádu. Podle něj je totiž povinný subjekt při novém projednání věci **vázán rozhodnutím odvolacího správního orgánu**. 

V souvislosti s výše uvedenými důvody proto podávám odvolání podle § 16 zákona č. 106/1999 Sb., o svobodném přístupu k informacím.

Prosím o poskytnutí informace v elektronické podobě e-mailem či do datové schránky na adresu 4memzkm. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. Ke komunikaci zmocňuji dále svého asistenta Jana Loužka (nar. 9. 7. 1986 v Písku, bytem Vondroušova 1198, Praha 17, tel. 608 213 119). Předem děkuji za Vaši vstřícnost. 

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Bořivojova 108, Praha 3
  - zastupitel hl. m. Prahy
abbr:       jakub
...
