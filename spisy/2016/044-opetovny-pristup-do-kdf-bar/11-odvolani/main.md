---
title:      Odvolání proti rozhodnutí o odepření informací
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 44/2016
your:
   role:    Povinný subjekt
   name:    
      -     Hlavní město Praha
   address:
      -     Mariánské náměstí 2/2
      -     110 01 Praha 1
sendby:     mail
style:      letter
---

Vážení,

dne 3. března 2016 jsem v souladu s § 51 odst. 3 písm. b) zákona č. 131/2000 Sb., o hlavním městě Praze, resp. podle § 4a odst. 2 písm. e) zákona č. 106/1999 Sb., o svobodném přístupu k informacím, požádal o přístupové údaje do modulů/aplikací KDF (Kniha došlých faktur) a BAR (Balancování rozpočtu) systému Gordic GINIS, který používá Magistrát hlavního města Prahy. O tento přístup jsem žádal jako zastupitel hlavního města Prahy a člen Kontrolního výboru Zastupitelstva hlavního města Prahy.

Uvedl jsem dále, že mi tyto přístupové údaje (přípisem z 10. listopadu 2014 č.j. MHMP/INF/1936/2014 S-1537987/2014) do obou modulů/aplikací byly uděleny, nicméně z neznámých důvodů se mi na přelomu února a března 2016 rozhodlo hlavní město Praha přístup odepřít.

Povinný subjekt dne 15. března 2016 odpověděl na moji žádost přípisem č. j. S-MHMP-376800/2016. V něm potvrdil, že jsem dané přístupy dne 10. listopadu 2014 obdržel. Následně uvedl, že v souvislosti s [usnesením Rady hlavního města Prahy č. 2880](http://zastupitelstvo.praha.eu/ina2014/tedusndetail.aspx?id=262433) byl Gordic GINIS určen za systém, naplňující kritéria tzv. výzamného inforamčního systému podle vyhlášky č. 317/2014 Sb., o významných informačních systémech. V souladu s tím se povinný subjekt rozhodl mi přístup do databáze nepřidělit. Vzhledem k tomu, že povinný subjekt neposkytl v zákonné lhůtě odpověď, podal jsem dne 23. 5. 2016 stížnost na vyřizování žádosti o informace, ve které jsem rovněž uvedl odůvodnění, proč měl požadovanou informaci poskytnout. Povinný subjekt následně odpověděl dne 13. 6. rozhodnutím, na základě něhož se rozhodl mi požadovaný přístup neposkytnout.

Povinný subjekt se ve svém rozhodnutí ze dne 13. 6. domnívá, že přístup do databází KDF a BAR není informací, kterou by žadatel požadoval při výkonu funkce zastupitele v souvislosti s § 51 odst. 3 písm. c) zákona č. 131/2000 Sb,. o hlavním městě Praze. Svůj závěr vyvozuje na základě tvrzení, že přístup do těchto databází je přidělen pouze oprávněným osobám. Zákon o svobodném přístupu k informacím nicméně pojem oprávněné osoby nezná a skutečnost, že by přístup k některým informacím byl umožněn pouze těmto oprávněným osobám, nelze proto považovat za důvod odmítnutí poskytnutí informace.

Rovněž se nelze ani ztotožnit se závěrem, že přístupem k databázi KDF a BAR získá žadatel přístup k osobním údajům, které povinný subjekt není schopen skrýt. O požadované informace jsem nicméně zažádal v režimu žádosti podle § 51 odst. 3 písm. c) zákona č. 131/2000 Sb., o hlavním městě Praze; jedná se tedy o tzv. „privilegovaný přístup k informacím.“ Stanovisko odboru dozoru a kontroly veřejné správy Ministerstva vnitra č. 7/2011 uvádí, že v tomto případě „informace, které se vztahují k rozhodovacím pravomocem zastupitelstva obce, tedy k výkonu zastupitelstvu svěřené samostatné působnosti (případně k zastupitelstvu výjimečně svěřené působnosti přenesené), musejí být členovi zastupitelstva obce poskytnuty bez omezení (**včetně případných zaznamenaných osobních údajů** a obchodního tajemství), neboť jejich komplexní znalost je faktickou podmínkou, aby se mohl účinně podílet (nebo alespoň potencionálně podílet) na konkrétním rozhodování zastupitelstva obce. Tuto skutečnost vždy povinný subjekt ve svých rozhodnutích respektoval. Proto mi dokázal zajistit přístup do databází KDF a BAR; stejně tak dokázal zajistit požadovaná data na žádost zastupiteli Ondřeji Profantovi, a to záznamy o všech fakturách [za rok 2001](https://github.com/pirati-cz/KlubPraha/blob/master/spisy/2016/078-faktury-mhmp-rok-2001/01-zadost/main.pdf) a [za rok 2009](https://github.com/pirati-cz/KlubPraha/blob/master/spisy/2016/077-faktury-mhmp-rok-2009/main.pdf). 

Nelze ani souhlasit s odůvodněním povinného subjektu, odkazující na § 11 odst. 1 písm. a) zákona č. 106/1999 Sb., ve kterém povinný subjekt uvádí, že neposkytne informaci vztahující se „výlučně k vnitřním pokynům a personálním předpisům povinného subjektu“ s tím, že na základě rozsudku NSS sp. zn. 4 As 23/2012 ze dne 28. 2. 2013 lze systém GINIS chápat jako realizační systém vnitřních pokynů a personálních předpisů povinného subjektu. Uvedený rozsudek se totiž týká předávání podání žalobce v rámci spisové služby Jihomoravského kraje, která systém GINIS rovněž využívá. Byla-li by taková informace požadována v mé žádosti ze dne 3. března 2016, byl by závěr povinného subjektu s odkazem na rozsudek sp. zn. 4 As 23/2012 ze dne 28. 2. 2013 správný. Systém GINIS je nicméně modulární systém, kde každý jeden modul má jiné určení a využití. Jen stěží lze proto živou databázi faktur považovat za realizační systém vnitřních pokynů a personálních předpisů povinného subjektu.

Povinný subjekt rovněž uvádí, že na základě vyhlášky č. 317/2014 Sb,. o významných informačních systémech a jejich určujících kritériích (dále jen „Vyhláška“), lze podřadit systém Gordic GINIS pod množinu tzv. významných informačních systémů, a to z toho důvodu, že v § 3 odst. 2 výše zmíněné vyhlášky není vyloučena působnost Hlavního města Prahy ve smyslu působnosti krajské. V souvislosti s tím je nutno uvést, že oba moduly KDF a BAR slouží také k evidenci faktur a účetních dokladů Hlavního města Prahy v působnosti obce, neboť Hlavní město Praha je podle § 1 odst. 1 zákona č. 131/2000 Sb., zároveň krajem i obcí. Rovněž v příloze č. 1. Vyhlášky lze nalézt pouze významné informační systémy jednotlivých státních institucí, nikoliv krajů a nikoliv Hlavního města Prahy. Na závěr odůvodnění povinného subjektu, které směřuje k Vyhlášce je třeba uvést, že skutečnost, že daný systém je považován za významný informační systém, či nikoliv, nemůže být důvodem pro odepření přístupu do systému **pro nahlížení**, neboť dopadová určující kritéria, uvedená v § 4 Vyhlášky, se zabývají rizikem **nefunkčnosti informačního systému, způsobeného narušením bezpečnosti informací**, k čemuž v případě zajištění přístupu pro nahlížení do systému nemůže dojít. 

V souvislosti s výše uvedenými důvody proto podávám odvolání podle § 16 zákona č. 106/1999 Sb., o svobodném přístupu k informacím.

Prosím o poskytnutí informace v elektronické podobě e-mailem či do datové schránky na adresu 4memzkm. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. Ke komunikaci zmocňuji dále svého asistenta Jana Loužka (nar. 9. 7. 1986 v Písku, bytem Vondroušova 1198, Praha 17, tel. 608 213 119). Předem děkuji za Vaši vstřícnost. 

S pozdravem

---
signature: 
  - Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
...
