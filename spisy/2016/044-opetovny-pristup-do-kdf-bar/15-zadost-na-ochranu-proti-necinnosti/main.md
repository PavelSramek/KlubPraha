---
title:      Žádost na uplatnění opatření proti nečinnosti
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 44/2016
your:
   role:    nadřízený správní orgán
   name:    
      -     Ministerstvo vnitra České republiky
   address:
      -     Nad Štolou 3
      -     170 34 Praha 7
sendby:     ds
style:      letter
---

Vážení,

dne 3. března 2016 jsem v souladu s § 51 odst. 3 písm. b) zákona č. 131/2000 Sb., o hlavním městě Praze, resp. podle § 4a odst. 2 písm. e) zákona č. 106/1999 Sb., o svobodném přístupu k informacím, požádal o přístupové údaje do modulů/aplikací KDF (Kniha došlých faktur) a BAR (Balancování rozpočtu) systému Gordic GINIS, který používá Magistrát hlavního města Prahy. O tento přístup jsem žádal jako zastupitel hlavního města Prahy a člen Kontrolního výboru Zastupitelstva hlavního města Prahy.

Uvedl jsem dále, že mi tyto přístupové údaje (přípisem z 10. listopadu 2014 č.j. MHMP/INF/1936/2014 S-1537987/2014) do obou modulů/aplikací byly uděleny, nicméně z neznámých důvodů se mi na přelomu února a března 2016 rozhodlo hlavní město Praha přístup odepřít.

Povinný subjekt dne 15. března 2016 odpověděl na moji žádost přípisem č. j. S-MHMP-376800/2016. V něm potvrdil, že jsem dané přístupy dne 10. listopadu 2014 obdržel. Následně uvedl, že v souvislosti s [usnesením Rady hlavního města Prahy č. 2880](http://zastupitelstvo.praha.eu/ina2014/tedusndetail.aspx?id=262433) byl Gordic GINIS určen za systém, naplňující kritéria tzv. výzamného inforamčního systému podle vyhlášky č. 317/2014 Sb., o významných informačních systémech. V souladu s tím se povinný subjekt rozhodl mi přístup do databáze nepřidělit. Povinný subjekt vydal dne 13. 6. rozhodnutí, na základě něhož se rozhodl mi požadovaný přístup neposkytnout.

Se závěry daného rozhodnutí povinného subjektu jsem nesouhlasil, a proto jsem dne 29. 6. podal odvolání proti rozhodnutí o odepření informací. Nadřízený správní orgán následně dne 26. 7. zrušil rozhodnutí povinného subjektu a nařídil nové projednání žádosti. Povinný subjekt nicméně o žádosti nerozhodl v zákonné lhůtě 15 dnů. 

Proto jsem dne 17. 8. 2016 podal v souladu s § 16a, odst. 1, písm. b) zákona č. 106/1999 Sb., o svobodném přístupu k informacím, stížnost na vyřizování žádosti o informace. Navrhl jsem, aby nadřízený správní orgán postupem podle § 16a, odst. 6, písm. b) zákona č. 106/1999 Sb., o svobodném přístupu k informacím, povinnému subjektu přikázal, aby ve stanovené lhůtě, která nesmí být delší než 15 dnů ode dne doručení rozhodnutí nadřízeného orgánu, žádost vyřídil. 

Vzhledem k tomu, že jsem neobdržel rozhodnutí nadřízeného správního orgánu ve lhůtě podle § 16a odst. 5 a § 16a odst. 6 písm. c) zákona č. 106/1999 Sb., o svobodném přístupu k informacím, jsem nucen se domnívat, že je nadřízený správní orgán nečinný. Proto žádám podle § 80 zákona č. 500/2004 Sb., Správního řádu, o uplatnění opatření proti nečinnosti. 

Prosím o poskytnutí informace v elektronické podobě do datové schránky, případně na e-mail. Žádám o přímé poskytnutí informace, nikoliv jen odkaz na zveřejněný dokument. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. Předem děkuji za Vaši vstřícnost.

---
signature:
  - Mgr. Bc. Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
...
