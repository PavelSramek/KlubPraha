---
title:      Výzva ke zveřejňování zdrojových dat ke státním maturitám
author:
   name:    Ondřej Profant
   phone:   +420 607 580 015
   ds:      
   mail:    ondrej.profant@pirati.cz
our:
   name:    Zastupitelský klub Pirátů
   sign:    ZK Pha 47/2016
your:
   role:    Ministerstvo školství, mládeže a tělovýchovy
   name:
     -      (dále jen „Ministerstvo“)
     -      k rukám ministryně Valachové
sendby:     ds
style:      letter
---

Vážená paní ministryně,

každý rok se konají státní maturitní zkoušky. Z mnoha různých důvodů existuje silný veřejný zájem na tom, aby co nejvíce dat o výsledcích  maturitních zkoušek bylo zveřejňováno. Je proto dobře, že existuje portál vysledky.cermat.cz, kde jich již dnes mnoho umístěno je. Nicméně jedná se pouze o data na úrovni jednotlivých testů a navíc nejsou zveřejňována ve formátu otevřených dat. Protože jistě stejně jako Vy chceme, aby informace o školství byly veřejnosti co nejdostupnější, rozhodli jsme se napsat vám tento dopis a nabídnout vám pomoc s otevíráním dat ministerstva, které řídíte.

1. Za zásadní chybějící okruh dat na zmiňovaném portálu považujeme anonymizovaná zdrojová data z maturit na úrovni jednotlivých testových otázek. Z těchto dat by po dalším zpracování bylo například možné zjistit, kolik žáků zvolilo kterou odpověď v jednotlivých otázkách. V ideálním případě by data bylo možné třídit podle jednotlivých skupin oborů, krajů či škol, tak jak je to v současnosti možné s daty na úrovni celých testů. Ve zveřejňovaných datech by tak pouze přibyla jedna nová úroveň, což je triviální úkol vzhledem k tomu, že tyto údaje Ministerstvo uchovává v informačním systému. Dle našich informací každý rok po napsání maturitních testů Ministerstvu či CERMATu chodí spousty žádostí o informace, ve kterých žadatelé požadují poskytnutí informací právě o tom, kolik žáků u konkrétní otázky označilo jednotlivé odpovědi. Kdyby tato data byla proaktivně zveřejnována, kromě přidané hodnoty spočívající ve vyšší informovanosti veřejnosti by tak Ministerstvu odpadla zbytečná práce s vyřizováním žádostí.
2. Dalším dle našeho názoru podstatným okruhem dat, který v současnosti není zveřejňován, je kategorizace studentů dle jiných oblastí než jsou školy, kde studují. Tím máme na mysli například rozdělení podle pohlaví či podle toho, zda student píše maturitní test poprvé či ho opakuje. Zveřejňování těchto dat jistě také není nikterak složité a vedlo by k ještě větší otevřenosti informací o státních maturitách, což by jistě uvítala jak odborná, tak laická veřejnost.
3. Za významný problém portálu považujeme fakt, že data na něm nejsou zveřejňována ve formátu otevřených dat. Tím je velkou měrou omezena možnost dalšího nakládání s nimi například pro výzkumné či statistické účely. Napravení tohoto nedostatku přitom nění nikterak náročné a jsme ochotni s tím pomoci (Ondřej Profant má zkušenosti se zaváděním otevřených dat na Magistrátu hl. m. Prahy, viz opendata.praha.eu). Podpora otevřených dat je zakotvena v četných nadnárodních i národních strategiích, vaše ministerstvo se může inspirovat například na Ministerstvu financí, viz data.mfcr.cz.
4. Závěrem jen upozorňujeme na fakt, že u části dle našeho názoru chybějících dat je nutné, aby je zveřejňovalo proaktivně Ministerstvo popř. CERMAT, protože s ohledem na § 183c školského zákona je nelze poskytovat na základě žádosti o informace dle zákona o svobodném přístupu k informacím a k veřejnosti se tak jinou cestou nedostanou. Jejich zveřejňování správcem údajů (kterým je dle § 80 odst. 1 školského zákona Ministerstvo) ale nic nebrání, protože dle § 4 odst. 1 zákona o svobodném přístupu k informacím povinné subjekty samozřejmě mohou proaktivně zveřejňovat informace, které mají k dispozici.

S pozdravem

---
signature: 
  - za Českou pirátskou stranu
  - Ondřej Profant a Adam Zábranský
  - zastupitelé hl. m. Prahy
  - ondrej.profant@pirati.cz
  - +420 607 580 015
abbr:       ondra
...
