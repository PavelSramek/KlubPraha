---
title:      Otevřený dopis k obnově fungování hnutí ANO v Praze
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 204/2015
your:
   name:    Politické hnutí ANO 2011
   address:
     -      Babická 2329/2
     -      149 00 Praha
   note:    
     -      k rukám předsedy
     -      Ing. Andreje Babiše 
sendby:     ds
style:      letter
---

Vážený pane předsedo,

obracím se na Vás se výzvou k tomu, aby byla obnovena řádná činnost zastupitelského klubu ANO v Praze.

**Prvním** základním problémem je, že pražská buňka hnutí ANO rozjela v Praze systém politických trafik. Krajská předsedkyně Radmila Kleslová, která ani není zastupitelka hl. m. Prahy, byla instalována do několika městských firem, kde brala (po rozpočtení tantiém) 360 tisíc korun měsíčně, aniž by vykazovala reálnou práci. Další „trafiky“ rozdělovala zastupitelům výměnou za jejich loajalitu. Hnutí ANO dříve veřejně pranýřovalo politické trafiky, když před dvěma roky rozmístilo po Praze jejich repliky. Proto mám za to, že rozdělováním trafik a klientelistickým přístupem porušuje stanovy a volební program ANO.

**Druhým** základním problémem je, že zastupitelé hnutí ANO nejsou loajální vůči primátorce, ačkoliv byla zvolena jako lídr a byla hlavní tváří hnutí ANO ve volební kampani. Je zcela nepředstavitelné, že pražské hnutí ANO zásadní otázky, jako je odvolání koaličních radních, neřeší na svém klubu, ale dohodou v užší skupince 12 zastupitelů, která je poslušná Radmile Kleslové. Radmila Kleslová prostřednictvím radního Haška instalovala řadu zastupitelů do dozorčích rad, kde jim dojednala vysoké bezpracné příjmy, a patrně jim přislíbila i jiné výhody (kandidatura do Poslanecké sněmovny v roce 2018?). Tito zastupitelé tedy nejsou věrni svému zastupitelskému slibu a programu hnutí ANO. Je třeba prověřit jednací řád klubu ANO, který svěřuje krajskému vedení pravomoc rozdělovat trafiky.

**Třetím** problémem je porušení koaliční smlouvy. Skupina 12 zastupitelů se spojila s pravomocně odsouzeným podvodníkem Karlem Březinou (ČSSD), se kterým evidentně bez vědomí primátorky a koaličního partnera Trojkoalice a bez projednání na klubu zastupitelů ANO 2011 rozhodla o odvolání koaličního radního Matěje Stropnického. Je samozřejmě možné, že se změní postoje během vlády, ale je přeci normální to předem sdělit koaličnímu partnerovi a v případě nemožnosti dohody vypovědět koaliční smlouvu. Namísto toho hnutí ANO 2011 intrikovalo a vyčkalo druhé ranní hodiny, kdy v sále nebyla žádná veřejnost.

Mrzí mě, že dosavadní pražské vedení ANO zásadně porušuje svůj volební program. Místo potírání trafik vytváří v Praze klientelistický systém. Radmila Kleslová zákulisně ovlivňuje Zastupitelstvo hl. m. Prahy, spojila se proti deklarovaným cílům ANO 2011 s exponenty ČSSD z Prahy 10, mezi nimiž se již dlouho pohybuje. Lze dokonce říci, že Radmila Kleslová prostřednictvím trafik v dozorčích radách uplácí Zastupitele hnutí ANO, aby jí byli loajální, a klub vnitřně rozkládá. 

Podle morálního kodexu hnutí ANO „Reprezentant jde v boji proti korupci a klientelismu příkladem tak, že veřejně odmítá výhody a privilegia, jež mu jsou případně v souvislosti s jeho postavením a vlivem nabízeny.“ Paní Kleslová tento morální kodex hnutí ANO jednoznačně a závažně popřela. Podle čl. 6 odst. 4 písm. a) stanov hnutí ANO by měla být za porušení morálního kodexu z hnutí vyloučena, nicméně nemohu a nechci vstupovat do vnitřních záležitostí Vašeho hnutí.

Zastupitelský klub hnutí ANO disponuje v Zastupitelstvu hl. m. Prahy celkem 17 hlasy, a proto jeho faktické ochromení a politikaření zástupců ČSSD brání tomu, aby hlavní město Praha mělo stabilní vládu. To je ostatně i důvod, proč jsem se rozhodl napsat Vám tento dopis, protože situace v pražském hnutí ANO se dotýká všech zastupitelských klubů a hlavně může mít vážné dopady na život Pražanů.

Vyzývám Vás, abyste se zasadil o řádnou činnost krajských orgánů hnutí ANO a jeho zastupitelského klubu, aby se zastupitelé rozhodovali svobodně podle svého slibu a nikoliv podle rozdělených trafik. Pokud hnutí ANO začne v hl. m. Praze fungovat jako solidní politická strana, jsme připraveni s ním jednat o podpoře návrhů v Zastupitelstvu hl. m. Prahy či dalších formách spolupráce.

S pozdravem

---
signature:
  - Mgr. Bc. Jakub Michálek
  - předseda klubu Pirátů v ZHMP
abbr:       jakub
...
