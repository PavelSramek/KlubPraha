---
prijemce: 
  role:     Povinný subjekt
  nazev:    Hlavní město Praha
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   S-MHMP 523484/2015 RED
  den:      2015-06-09
nase:
  znacka:   ZK Pha 25/2015
  misto:    Praha
vec:        Odvolání zastupitele hlavního města Prahy
vyrizuje:   
  jmeno:    Mgr. Bc. Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážení,

v souladu s § 51 odst. 3 zákona č. 131/2000 Sb., o hlavním městě Praze, ve znění pozdějších předpisů, jsem dne 30. 3. 2015 žádal Magistrát hlavního města Prahy o poskytnutí auditu hospodaření Dopravního podniku hl. m. Prahy, a. s., který vyhotovil na objednávku tehdejšího primátora Bohuslava Svobody advokát Mgr. Václav Láska.

Tuto žádost jsem podal z důvodu, že moje dřívější žádost č. Zk Pha 3/2014 byla ze strany Magistrátu hlavního města Prahy zamítnuta s odůvodněním, že Praha tento dokument nemá. Nicméně, po telefonickém hovoru s panem senátorem Láskou jsem byl informován, že tento dokument má Praha k dispozici, resp. může být Praze poskytnut tehdy, pokud si o něj pana senátora Lásku zažádá. Proto jsem podal novou žádost dne 30. 3. (evidovanou pod touto spisovou značkou). 

Dne 22. 4. 2015 povinný subjekt odmítl informaci poskytnout, a to z toho důvodu, že je daná informace podle § 11, odst. 4. písm a) InfZ předmětem trestního řízení. Argumentoval, že probíhá trestní řízení s Bohuslavem Svobodou ohledně zadání zakázky na zpracování právního auditu. Tato skutečnost nicméně není pravdivá; Policie České republiky v dané věci podání trestního oznámení odložila (viz přiložený článek). Nejde tedy o probíhající trestní řízení a není dán proto důvod k uplatnění § 11 odst. 4. písm a) InfZ. Proto jsem také podal dne 27. 4. 2015 odvolání. Nadřazený subjekt, kterým v tomto případě bylo Ministerstvo vnitra, rozhodnutí Magistrátu hlavního města Prahy dne 18. května 2015 zrušilo. Toto jisté rozhodnutí bylo dne 25. května 2015 doručeno povinnému subjektu a ten opět moji žádost odmítl, tentokrát s tím, že se jedná o informaci v nehotovém stavu podle § 11 odst. 1. písm b). InfZ. 

Povinný subjekt se domnívá, že daná informace existuje pouze jako „návrh určený k diskusi“, je doplněna komentáři, není hotová a má sloužit jako podklad k jednání hlavního města. V tomto případě je nicméně nezbytné uvést, že daný dokument v hotové podobě samozřejmě existuje, neboť jej vyhotovil současný senátor Václav Láska a předal hlavnímu městu Praze, potažmo Dopravnímu podniku hlavního města Prahy a.s. V žádosti o informace ze dne 30. 3. byl žádán audit, který vyhotovil na objednávku tehdejšího primátora Bohuslava Svobody advokát Mgr. Václav Láska. Byl tedy žádán dokument ve vyhotovené podobě, nikoliv rozpracovaná verze dokumentu, která slouží jako podklad pro jednání hlavního města Prahy. Lze se oprávněně domnívat, že Praze byl audit předán jako hotová informace. 

I kdyby povinný subjekt disponoval pouze s upravenou informací, podle InfZ ji poskytout po jistých úpravách může: „Specifická situace nastane, jestliže povinný subjekt nemůže z důvodu ochrany vyhovět žadatelem požadované formě, avšak informaci v jiné formě, která by umožnila její vydání při současném zajištění ochrany, nemá a do této formy by ji proto musel nejdříve převést.“ (viz JUDr. Adam Furek, Mgr. Lukáš Rothanzl zákona o svobodném přístupu k informacím a související předpisy, komentář, 2. aktualizované a rozšířené vydání Linde Praha str. 219). 

Rovněž se není možné ztotožnit s tvrzením povinného subjektu, kdy „poskytnutí požadované informace by tudíž mohlo vést
k narušení rozhodovací činnosti hlavního města Prahy, neboť její obsah by mohl být zneužit.“ Pokud povinný subjekt zdůvodňuje odepření informace obavou z jejího zveřejnění, jde o zdůvodnění, které nemá oporu v zákoně ani v žádosti, neboť žádost nesměřovala ke zveřejnění informace, ale pouze k jejímu poskytnutí zvolenému zastupiteli. Požadovaná informace se týká samostatné působnosti hlavního města Prahy a požádal jsem o ní jako zastupitel podle § 51 odst. 3. zákona 101/2000 Sb. Nadřazený subjekt v souvislosti s tímto uvedl, že „Informace poskytované dle uvedených ustanovení však nelze zúžit pouze na rozhodovací pravomoc zastupitelstva. Mezi informace vztahující se k výkonu funkce zastupitele budou patřit i informace ostatní, které vypovídají o výkonu samostatné působnosti jiných orgánů, než je zastupitelstvo, jelikož prostřednictvím těchto informací může provádět zastupitel jistou formu kontroly těchto ostatních orgánů.“ Nadřazený subjekt dále vyzval Povinný subjekt k poskytnutí žádaného dokumentu, to však Povinný subjekt odmítl. Lze se proto domnívat, že takový postup je obstrukční, neboť jeho cílem bylo dovést nadřazený subjekt k nepřezkoumatelnému rozhodnutí, k čemuž také došlo. 

V souvislosti se všemi výše uvedenými informacemi se proto domnívám, že by Povinný subjekt měl poskytnout požadovaný dokument, a to v takové podobě, ve které ji obdržel, tedy v takové podobě, ve které je žádána (viz JUDr. Adam Furek, Mgr. Lukáš Rothanzl zákona o svobodném přístupu k informacím a související předpisy, komentář, 2. aktualizované a rozšířené vydání Linde Praha str. 217). 

Prosím o poskytnutí informace do datové schránky uvedené v patičce této zprávy. Vyžaduje-li to velikost poskytovaných informací, zašlete informace ve více datových zprávách, nebo se dostavím s paměťovým médiem. Žádám o přímé poskytnutí informace, nikoliv jen odkaz na zveřejněný dokument. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. V této věci zmocňuji k jednání rovněž svého asistenta, pana Jana Loužka. Předem děkuji za Vaši vstřícnost.

Děkuji 

---
podpis: 
  - Mgr. Bc. Jakub Michálek
  - nar. 6. 2. 1989
  - bytem Zenklova 841/193, Praha 8
  - předseda klubu Pirátů
  - zastupitelstvo hl. m. Prahy
...
