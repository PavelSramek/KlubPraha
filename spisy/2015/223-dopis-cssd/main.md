---
title:      Nabídka jednání o podpoře koalice s ČSSD
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 223/2015
your:
   name:    
      -     Krajský výkonný výbor ČSSD
   note:
      -     JUDr. Ing. Miloslav Ludvík, MBA, předseda krajského výkonného výboru
      -     Ing. Karel Březina, předseda zastupitelského klubu
sendby:     ds
style:      letter
---

Vážení pánové,

Praha se nachází v situaci, kdy Rada hl. m. Prahy má pouze 7 členů z 11, nefunguje vládnoucí koalice a klíčové projekty v oblasti územního rozvoje, dopravy, informatiky a dalších oblastí stojí, není jasná perspektiva dalšího rozvoje. Všechny zastupitelské kluby vedou intenzivní jednání o sestavení další koalice. Už ted je ale zjevné, že není žádná ideální nebo přirozená varianta. Je však nezbytné, aby Praha měla stabilní koalici, která bude mít jasné, konkrétní a termínované programové prohlášení, které bude i řádně naplňováno. 

Klub Pirátů velmi pečlivě zvažoval možnosti dalšího vývoje. Zvažovali jsme také revizi našeho kategorického nesouhlasu s koalicí s účastí s ČSSD. 

Dovolte nám otevřeně napsat, že toto našeho rozhodnutí bylo v daných podmínkách zcela správné. Dosavadní vývoj v koalici nám dal zcela za pravdu. Nerozumíme tomu, že vedení ČSSD nevyzvalo Ing. Karla Březinu k rezignaci na mandát v Zastupitelstvu hl. m. Prahy poté, co byl Městským soudem v Praze pravomocně odsouzen za podvod v Dopravním podniku hl. m. Prahy. Nerozumíme ani tomu, proč ČSSD není ochotna vysvětlit, jak se do dozorčí rady Pražské teplárenské Holding a. s. dostal syn tehdejší radní Novákové. 

Vedle těchto prokazatelných pochybení existují i další, veřejně známé nedostatky. Máme problémy s tím, že usnesení o evropských fondech se předkládají Zastupitelstvu na poslední chvíli, Dopravní podnik hl. m. Prahy funguje netransparentně, ale je prakticky v rukách odborářů, že média kritizují pana Březinu, když se tajně schází s ředitelem dopravního podniku a diskutují spolu zakázky dopravního podniku, resp. že se údajně měl se soudcem Havlínem domlouvat na úplatcích v podobě změn územního plánu. 

Situace v Praze opravdu tlačí na to, abychom se intenzivně snažili o sestavení stabilní vlády a odstraňovali vzájemné nesoulady. Proto Vám tímto sdělujeme, že jsme ochotni jednat o podpoře dosavadní Rady hl. m. Prahy, ale za jasných a transparentních podmínek. Stejně jako v ANO, tak i v ČSSD musí uvnitř dojít k revizi dosavadního přístupu a musíme jednoznačně vidět vůli dělat politiku transparentně, napravit chyby a vyvracet podezření. 

Proto vůči vám činíme návrh, že zvážíme jednání o podpoře Rady hl. m. Prahy ve stávajícím složení s ČSSD či účast v ní, pokud budou splněny následující podmínky:

1. Ing. Karel Březina rezignuje na mandát v  Zastupitelstvu hl. m. Prahy a nebude se podílet na fungování hl. m. Prahy ani jiným způsobem (jako poradce apod.), a to do konce tohoto volebního období.
2. Ing. Vladimír Novák rezignuje na funkci v dozorčí radě společnosti Pražská teplárenská Holding a.s. nebo z ní bude odvolán.
3. Za ČSSD v Radě budou nejvýše náměstek Petr Dolínek a radní Irena Ropková; gesce náměstka Petra Dolínka bude zúžena o evropské fondy nebo o dopravu.
4. Odborové organizace zaměstnanců budou mít nejvýše 1 zástupce v dozorčí radě Dopravního podniku hl. m. Prahy, tento podnik bude Rada hl. m. Praha řídit prostřednictvím dozorčí rady.

Věřím, že uvedené výhrady zvážíte, vyvodíte za ČSSD odpovědnost, zasadíte se o obnovení její pověsti a rovněž budete postupovat s odpovědností, kterou od vás voliči očekávají. Z naší strany jde o vstřícný krok a nabídku, kterou současná situace vyžaduje, byť ji nepovažujeme za optimální. Abyste měli dostatečný čas naši nabídku zvážit, rozhodli jsme se pro formu uzavřeného listu a očekáváme vaše vyjádření po projednání v příslušných orgánech.

S pozdravem

---
signature:
  - Mgr. Bc. Jakub Michálek
  - předseda klubu Pirátů v Zastupitelstvu hl. m. Prahy
  -  
  - Ondřej Profant
  - předseda krajského sdružení Piráti Praha
abbr:       jakub
...
