---
prijemce: 
  role:     Povinný subjekt
  nazev:    Hlavní město Praha
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   MHMP 171953/2005
  den:      9.3.2015
nase:
  znacka:   ZK Pha 7/2015
  misto:    Praha

vec:        Odvolání zastupitele hl. m. Prahy proti odepření informací
vyrizuje:   
  jmeno:    Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážení,

dne 3.2.2015 jsem v souladu s § 51 odst. 3 zákona č. 131/2000 Sb., o hlavním městě Praze, ve znění pozdějších předpisů, požádal o poskytnutí následujících informací:

1. seznam adres nemovitostí, ve kterých se nacházejí byty v bytovém fondu hl. m. Prahy, které nejsou svěřeny městským částem (v minimálním rozsahu: ulice, číslo popisné/číslo orientační, parcelní číslo, městská část),
  * u každého domu seznam bytů v bytovém fondu a plochu jednotlivých bytů,
  * u každého domu, popř. bytu, název správcovské společnosti spravující tento dům, popř. byt,
  * u každého bytu údaj, zda je tento byt pronajímán,
  * u bytů, které jsou pronajímány, výši nájmu za metr čtvereční, jméno (popř. název) nájemce, dobu nájmu.

2. seznam adres nemovitostí, ve kterých se nachází nemovitý nebytový majetek hl. m. Prahy, který není svěřen městským částem (v minimálním rozsahu: ulice, číslo popisné/číslo orientační, parcelní číslo, městská část),
  * u každé nemovitosti seznam nebytových jednotek ve vlastnictví hl. m. Prahy, které nejsou svěřeny městským částem, a plochu jednotlivých jednotek,
  * u každé nemovitosti, popř. nebytové jednotky, název správcovské společnosti spravující tuto nemovitost, popř. jednotku,
  * u každé nebytové jednotky údaj, zda je tato jednotka pronajímána,
  * u jednotek, které jsou pronajímány, výši nájmu za metr čtvereční, jméno (popř. název) nájemce, dobu nájmu.

Magistrát hl. m. Prahy, odbor evidence, správy a využití majetku, rozhodl rozhodnutím nadepsaných referenčních údajů o zamítnutí mé žádosti. Odepření informace zdůvodnil tak, že požadované informace nesouvisejí s výkonem funkce zastupitele, že poskytnutí osobních údajů je chráněno zákonem, že jsem v žádosti špatně určil povinný subjekt.

Mám za to, že požadované informace souvisejí s výkonem funkce zastupitele, tím spíše, že jsem i členem kontrolního výboru zastupitelstva. Kontrolní výbor mimo jiné kontroluje plnění usnesení zastupitelstva. Hlavní město Praha nakládá s bytovým fondem na základě koncepce bytové politiky, která byla schválena zastupitelstvem usnesením ZHMP č. 19/12 ze dne 24.6.2004. Do působnosti zastupitelstva navíc spadá výkon veškeré samosprávy, pokud není vyhrazen Radě hl. m. Prahy. Nakládání s nemovitým majetkem spadá do výkonu samosprávy a Radě hl. m. Prahy vyhrazeno není, tudíž spadá do působnosti zastupitelstva, jehož jsem členem, a informace mi měly být poskytnuty.

Navíc i kdybych si dle zákona o hl. m. Praze žádal o informace, které nespadají do působnosti zastupitele hl. m. Prahy, mám za to, že Magistrát mi je nemůže odepřít jen z toho důvodu, že jsem si o ně měl požádat dle zákona č. 106/1999 Sb., o svobodném přístupu k informacím (dále jen InfZ). Protože vyřízení žádosti dle zákona o hl. m. Praze se procesně řídí InfZ, může povinný subjekt informace odepřít jen z důvodů uvedených v tomto zákoně. Povinný subjekt tak neučinil, ve svém rozhodnutí žádné takové důvody neuvádí. Jím zmiňovaná ochrana osobních údajů může být maximálně tak důvodem pro částečné odepření informace. 

Nemohu se ztotožnit ani s posledním důvodem odepření informací, tedy že jsem nesprávně určil povinný subjekt v žádosti. Jako povinný subjekt jsem označil úřad, tedy Magistrát hl. m. Prahy, stejně jako v mých předchozích žádostech dle zákona o hl. m. Praze.  Povinným subjektem dle InfZ je Magistrát jakožto orgán samosprávného celku, nikoliv odbor Magistrátu. V minulosti mnou použité označení povinného subjektu nikdy žádné problémy nezpůsobilo, tento argument odboru evidence, správy a využití majetku Magistrátu hl. m. Prahy tedy považuji za zcestný.

\newpage

Navrhuji, aby nadřízený správní orgán postupem podle § 90 odst. 1 písm. b) zákona č. 500/2004 Sb., správní řád, ve znění pozdějších předpisů, ve spojení s § 20 odst. 4 písm. b) InfZ,

* napadené rozhodnutí zrušil a věc vrátil k novému projednání správnímu orgánu, který rozhodnutí vydal; 

* v odůvodnění tohoto rozhodnutí vyslovil závazný právní názor, že požadovaná informace spadá do rozsahu informací, které je třeba zastupiteli poskytnout.

Prosím o doručování prostřednictvím datové schránky uvedené v patičce tohoto dopisu. Předem děkuji za Vaši vstřícnost.

---
podpis: 
  - Mgr. Bc. Jakub Michálek
  - nar. 6. 2. 1989
  - bytem Zenklova 841/193, Praha 8
  - předseda klubu Pirátů
  - zastupitelstvo hl. m. Prahy
...
