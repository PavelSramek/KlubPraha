---
prijemce: 
  role:     Povinný subjekt
  nazev:    Hlavní město Praha
  dovetek:  JUDr. Jaroslava Janderová
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   
  den:
nase:
  znacka:   ZK Pha 11/2015
  misto:    Praha
vec:        Žádost o přístup k oznámením podle etického kodexu
vyrizuje:   
  jmeno:    Mgr. Bc. Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážená paní místopředsedkyně,

dne 13. 2. 2015 jsem navštívil Archiv hl. m. Prahy, úřadovna Husova 108, kde
jsou uložena oznámení podle Etického kodexu Zastupitelstva hl. m. Prahy
 (dále jen „etický kodex“), a to s Vaším předchozím písemným souhlasem.

Na tomto pracovišti mi bylo umožněno prezenčně si prohlédnout spisy s 
odevzdanými dokumenty za roky 2010 až 2014, nicméně mi bylo zakázáno vytvořit 
si kopii a dále mi bylo zakázáno i pořízení snímku předmětných dokumentů.
Archiv hl. m. Prahy odmítl o tomto odepření vyhotovit zápis nebo vydat usnesení.

Podle čl. 4 odst. 4 etického kodexu, schváleného zastupitelstvem hl. m. Prahy

> Oznámení o příjmech a darech zastupitelů budou uložena u předsedy
> Kontrolního výboru ZHMP, kde jsou k dispozici k nahlédnutí na základě 
> písemné žádosti, kterou je možno vyplnit přímo u předsedy Kontrolního 
> výboru ZHMP.

K tomu bych rád uvedl, že právo nahlížet do těchto spisů není nikterak omezeno, 
zejména není omezeno pouze na zastupitele. Naopak typičtí žadatelé o přístup 
jsou zástupci médií. Na poskytování informací nelze uplatnit správní řád, 
neboť nejde o správní řízení, nicméně lze na ně uplatnit zákon 
o svobodném přístupu k informacím, který je obecnou právní úpravou.
Právo na pořízení kopie je integrálně spjato s právem nahlížet do spisu,
které v tomto případě zakládá etický kodex (rozsudek Nejvyššího správního soudu 
ze dne 31. 8. 2004, č. j. 6 A 143/2001-151), vedle toho zákon o svobodném 
přístupu k informacím zná pořízení kopií dokumentů uložených u povinného subjektu
jako zvláštní samostatný typ poskytnutí informace, jemuž je povinný subjekt 
zavázán vyhovět.

Podle mého názoru:

1. přístup k informacím mi byl Archivem hl. m. Prahy neoprávněně podmiňován 
   podpisem prohlášení 
   o ochraně osobních údajů, když zákon ani etický kodex takovou povinnost
   žadateli nestanoví, a když okruh zveřejnitelných informací stanoví přímo
   zákon, a není třeba podepisovat další dokument,

2. přístup mého asistenta Jana Loužka k předmětným dokumentům byl neoprávněně
   zmařen tím, že místopředsedkyně kontrolního výboru odmítla mu udělit souhlas
   s nahlížením do dokumentů, ač o to písemně požádal a nebyl pro to přitom
   žádný zákonný důvod, neboť přístup k uloženým dokumentům není z povahy věci
   omezena jen na zastupitele,

3. bylo mi neoprávněně zamezeno zhotovit si kopie nebo snímky předmětných 
   dokumentů, ačkoliv součástí práva nahlížet do dokumentů je též právo udělat
   si kopie a předmětné dokumenty jsou informacemi, které má povinný subjekt
   v držení a je podle zákona o svobodném přístupu k informacím povinen je
   poskytovat. Podle požadavků Archivu hl. m. Prahy musím předložit další
   samostatnou žádost, aby bylo možné dokumenty převést do elektronické podoby.

Vážená paní místopředsedkyně, již od listopadu 2014 se domáhám přístupu 
k předmětným dokumentům podle etického kodexu. Přístup je neustále ztěžován 
a oddalován. Je tomu tak přes to, že etický kodex má být nástrojem transparence
a zvyšování důvěry v politickou reprezentaci. 
Není divu, že kvůli takto složitému postupu
se přístup k dokumentům podaří jen jednotkám lidí. 

Zvořile Vás žádám o zjednání nápravy, a to následujícím způsobem:

1. opuštění nezákonné úřední praxe nutící podepisovat další dodatečné 
   formuláře, se kterými nepočítá zákon ani etický kodex,

2. umožnění přístupu Jana Loužka a dalších občanů, kteří si o to požádají, do
   spisů s etickými kodexy, a to podepsáním souhlasu s jejich žádostí,

3. digitalizaci předmětných dokumentů jejich naskenováním a rozeslání členům 
   zastupitelstva a jiným občanům, kteří o to projeví zájem; Archiv hl. m. Prahy
   je v tomto ohledu připraven a vyčkává na Váš pokyn. 

Trvám na tom, aby byl přístup k informacím poskytován v souladu se zákonem, 
a věřím, že se problém podaří vyřešit v krátké době. Žádám Vás, abyste 
mě písemně informovala o učiněných opatřeních.

Nebude-li mi požadovaný přístup 
tímto způsobem poskytnut, žádám, aby byla má žádost považována za žádost zastupitele
o informace podle zákona č. 131/2000 Sb., o hlavním městě Praze, ve znění pozdějších
předpisů, směřovaná na povinný subjekt, 
a vyřízena postupem podle zákona č. 106/1999 Sb., 
o svobodném přístupu k informacím, ve znění podějších předpisů. 

Děkuji 

---
podpis: 
  - Mgr. Bc. Jakub Michálek
  - zastupitel hl. m. Prahy
...
