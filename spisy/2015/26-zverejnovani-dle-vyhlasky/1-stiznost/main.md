---
prijemce: 
  dovetek:  JUDr. Martina Děvěrová
  role:     Povinný subjekt
  nazev:    Hlavní město Praha
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   
  den:      
nase:
  znacka:   ZK Pha 26/2015
  misto:    Praha

vec:        Zveřejňování informací podle vyhlášky č. 442/2006
vyrizuje:   
  jmeno:    Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážená paní ředitelko,

navazuji na jednání na kontrolním výboru Zastupitelstva hl. m. Prahy dne 25. 3. 2015, kde jsem 

* uvedl seznam nedostatků webu hlavního města Prahy ve vztahu k zákonu č. 106/1999 Sb., o svobodném přístupu k informacím, ve znění pozdějších předpisů, a vyhlášce č. 442/2006 Sb., která stanoví strukturu povinně zveřejňovaných informací, 
* navrhl jsem způsob jejich odstranění, 
* vyjádřil jsem poděkování za nápravu některých nedostatků Magistrátem hl. m. Prahy a 
* reagoval jsem na Stanovisko Magistrátu hl. m. Prahy k žádosti kontrolního výboru Zastupitelstva hl. m. Prahy. 

Byl jsem usnesením kontrolního výboru vyzván k tomu, abych tyto závěry shrnul písemně, a činím tak v tomto dopise. Zachovávám členění podle jednotlivých bodů původního podnětu. Vynechávám přitom ty body, kde bylo dosaženo konsensu.

**K bodu 2**:

Podle bodu 8.2 vyhlášky č. 442/2006 Sb. má být na internetových stránkách uveden obsah účetních výkazů povinného subjektu za uplynulý rok. Účetními výkazy se rozumí výkazy, které povinný subjekt vyhotovuje podle zákona č. 563/1991 Sb., o účetnictví, ve znění pozdějších předpisů. Tyto informace na webu chybí a stanovisko se k nim nijak nevyjadřuje. Tyto informace jsou dostupné na webu Ministerstva financí <http://monitor.mfcr.cz/2014/obce/detail/00064581> a navrhuji zjednání nápravy jejich uvedením hypertextovým odkazem po kontrole odborem účetnictví.

**K bodu 4**:

Magistrát hl. m. Prahy ve svém stanovisku doslovně cituje pasáže z publikace Furek, Rothanzl: Komentář k zákonu o svobodném přístupu k informacím, 2. vyd., Praha: Linde, 2012. Vypouští nicméně klíčovou pasáž autorů tohoto komentáře na str. 215 (viz příloha):

> Máme za to, že jak Směrnice ES, tak zákon o svobodném přístupu k inforamcím počítají s tím, že elektronicky zveřejněná informace musí být zveřejněnai způsobem, který s informací umožní dále „pracovat“, a to přiměřeně jejímu charakteru (**editovat text, řadit údaje v tabulkách apod.**).

Magistrát hl. m. Prahy nezveřejňuje rozpočet způsobem, který by umožňoval s ním pracovat (editovat text, řadit údaje v tabulkách, používat filtry apod.). Zdůvodňuje to ve svém stanovisku následovně:

> Při pořízení kopie však nebude dodržen formát, ve kterém byl dokument vytvořen, neboť současné technické a finanční možnosti Magistrátu to nedovolují. 

Text neobsahuje zdůvodnění, proč Magistrát hl. m. Prahy porušuje citovaný § 4 odst. 2 zákona o svobodném přístup k informacím, a je tedy nepřezkoumatelný. Není zejména uvedeno, v jakém počítačovém programu je zpracován návrh rozpočtu a jakým způsobem je zajištěn výstup do formátu PDF. Podle mé domněnky je rozpočet evidován v programu společnosti GORDIC, spol. s r. o., která poskytla licenci k užití programu pro správu rozpočtu podle smluv č. INO/66/02/000678/2010, LIC/40/02/002589/2011, D/40/000337/2, jejichž konkrétní text však není zveřejněn na internetových stránkách. 

Podle zveřejněné podoby rozpočtu hl. m. Prahy to vypadá, že lze z programu získat rozpočet ve formátu XLS. Pokud by byl rozpočet zveřejněn jak ve formátu XLS, tak PDF, Magistrát by dodržel citované ustanovení zákona. Navrhuji tuto záležitost dále prodiskutovat s cílem dosáhnout legálně konformního řešení, např. zveřejnit podobu rozpočtu též ve formátu XLS nebo tuto funkcionalitu zabudovat do připravované aplikace rozklikávací rozpočet.

**K bodu 5**:

Magistrát hl. m. Prahy uvádí na internetových stránkách, že žádost lze podat v úředních hodinách na formuláři, který je k dispozici. Jiné formy možnosti podání žádosti o informace nejsou uvedeny. Tento údaj je sice pravdivý, nikoliv však úplný. Považuji ho za zavádějící, neboť seznam neobsahuje v praxi nejrozšířenější a nejjednodušší variantu zaslání normálního e-mailu s žádostí o informace. Navrhuji vyřešit o uvedení textu:

> Žádost o informace lze také podat e-mailem na adresu <posta@praha.eu> bez nutnosti elektronického podpisu.

Tento postup je vůči občanům mnohem vstřícnější.

**K bodu 7**:

Magistrát hl. m. Prahy uvádí, že z bodu 14.2 přílohy č. 1 k vyhlášce nevyplývá povinnost uvádět místo, kde a kdy jsou tyto předpisy přístupné k fyzickému nahlédnutí. V mém původním podnětu došlo k překlepu, neboť tato povinnost se vztahuje k bodu 14.1, tedy nejdůležitějším používaným právním předpisům. Prosím tedy o zohlednění této skutečnosti a uvedení příslušného odkazu pod bod 14.1.

**K bodu 8**:

Magistrát hl. m. Prahy odmítá zveřejňovat předpisy způsobem, který zákon stanoví, a to ve formátu podle § 4 odst. 2 zákona (viz výše). Magistrát hl. m. Prahy tímto způsobem dokonce nezveřejňuje ani vlastní statut, který je obecně závaznou vyhláškou, a tedy i právním předpisem. 

Není ovšem žádný důvod, proč by nebylo možné zveřejnit text (konsolidovaného znění) právního předpisu v upravitelné podobě. Magistrát takový text musí uchovávat interně (neboť bez konsolidovaného znění předpisů není možné vykonávat veřejnou moc). V případě statutu ho i zveřejňuje, ale opět není uveden konkrétní důvod, proč pouze ve formátu PDF, když je zjevně možné zveřejnit vedle toho předpis i ve formátu DOCX. Konsolidované znění předpisu je úředním dílem a nevztahuje se na něj autorský zákon podle § 3 zákona č. 121/2000 Sb. (nevykazuje ani pojmové znaky autorského díla). Dokumenty v úplném znění ve formátu PDF jsou zjevně tvořeny exportem z upravitelné podoby (patrně formátu DOC) a nečiní žádný problém je takto též zveřejnit, dokonce tuto povinnost stanoví zákon v § 4 odst. 2 věta první. 

Žádám o zahájení procesu, jehož cílem bude zveřejnění právních předpisů podle § 4 odst. 2 zákona, a to pokud možno včetně konsolidovaných znění, kde to je nezbytné (např. u statutu hl. m. Prahy). 

**K bodu 10**:

Magistrát hl. m. Prahy neuvádí konkrétní postup tvorby výroční zprávy, a jeho závěr o nemožnosti zveřejnění ve formátu podle § 4 odst. 2 je tak nepřezkoumatelný. 

**K bodu 11**:

Magistrát hl. m. Prahy popisuje postup zveřejňování informací. Tento postup je podle mého názoru zbytečně komplikovaný. Pokud má být naplněn zákon a informace má být poskytnuta ve formátu podle § 4 odst. 2 zákona, je třeba, aby byl soubor v tomto formátu po celou dobu procesu.

Navrhuji následující proces: 

* Odbor zašle poskytnutou informaci ve formátu DOCX příslušné referentce. Odbor zároveň uvede, zda má žadatel nějak privilegované právo na informace (např. je občan hl. m. Prahy nebo zastupitel hl. m. Prahy). 
* Referentka informaci projde a nahradí jména fyzických osob jejich iniciály a další údaje, u kterých je dán důvod anonymizace podle zákona č. 106/1999 Sb., nahradí písmeny XXX (na tuto činnost lze napsat makro). Referentka zašle odboru verzi pro žadatele a na web umístí verzi pro veřejnost (verze pro veřejnost může obsahovat méně informací, pokud má žadatel širší přístup k informacím).

Tento proces má výhodu, že neobsahuje skenování ani tisk a může probíhat zcela automaticky. Tento proces bude tedy samozřejmě rychlejší a levnější než stávající proces. Tento proces bude také možné v DMS automatizovat (včetně zveřejnění) pomocí nastavení správného workflow v informačním systému DMS Alfresco, který již hl. m. Praha provozuje. Protože jde o věc spadající pod odbor informatiky, zasílám na vědomí Ing. Pechrovi. Za tuto implementaci není nutné platit žádné poplatky, jen je třeba zaškolit příslušné úředníky a nastavit pracovní postup (workflow).

Co se týče tvrzení, že jeden právní posudek je rozsáhlou informací, tak tento problém považuji za řešitelný. Magistrát si od svých dodavatelů musí vyžádat poskytované informace (posudky, návrhy smluv, vyjádření apod.) též v elektronické podobě ve formátu podle § 4 odst. 2. V řadě případů se tak již děje. Pokud však tato povinnost nebyla zakotvena do nařízení ředitele nebo jiného vnitřního předpisu, žádám, aby se tak stalo, aby úřad případné následné zákonné požadavky mohl dodržet a měl k objednaným informacím veškerá dostupná práva a možnosti. Následně nebude vznikat problém při zveřejňování těchto informací.

**K bodu 12**:

Magistrát odstranil z dokumentu jména členů výběrové komise. § 5 odst. 3 zákona však nařizuje Magistrátu hl. m. Prahy, aby informaci zveřejnil za podmínek stanovených zákonem. Žádné zákonné ustanovení nezakládá důvod pro odepření informace o složení výběrové komise. Naopak citovaný § 5 odst. 2 písm. f) zákona o ochraně osobních údajů výslovně dovoluje zveřejnit informace o veřejně činné osobě i bez jejího souhlasu. Magistrát odstranění informací zdůvodňuje údajným testem proporcionality, k němuž ho však žádný předpis nezmocňuje, a tedy Magistrát překračuje svou působnost (tento test ostatně ani není nikde zachycen). Smyslem § 5 odst. 3 zákona o svobodném přístupu k informacím je právě zavést veřejnou kontrolu tím, že se zveřejňují jednotlivé vyžádané informace. Požaduji, aby byl tento zákon dodržován jak co do litery, tak co do smyslu, a to i v případě členů výběrových komisí.

Vážená paní ředitelko, věřím, že se nám na jednání podaří dospět k řešení problémů, na které jsem upozornil, a že bude zjednána náprava případů porušování zákona o svobodném přístupu k informacím, na které jsem upozornil. Prosím o vymezení bodů na další jednání, které považujete za sporné. V příloze k tomuto dokumentu přikládám výňatek z komentáře k zákonu o svobodném přístupu k informacím, s. 215-216.

S pozdravem

---
podpis: 
  - Mgr. Bc. Jakub Michálek
  - předseda klubu Pirátů
  - člen kontrolního výboru
  - zastupitelstvo hl. m. Prahy
...
