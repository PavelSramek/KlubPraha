Podklady pro ZHMP Mepnet
========================

Tisk: [Z-3634, pořadí 4](http://zastupitelstvo.praha.eu/ina2010/tedusndetail.aspx?id=254471)

Finanční objem: 100 000 000 Kč za 48 měsíců, to jest: 2 083 333 Kč měsíčně.

Důvodová zpráva
---------------

### Preambule

Pražský magistrát, městské části, městská policie a některé další organizace využívají pro vzájemnou
komunikaci, pro připojení do Internetu a pro přístup ke sdíleným službám různé datové služby
metropolitní sítě MepNet. Ta je v současné době zajištěna Rámcovou smlouvou “Zajištění
elektronických komunikací v oblasti datových služeb na území hl. m. Prahy“ uzavřenou se třemi
uchazeči s platností do 8. 8. 2016. Předmětem VZ je poskytování služeb elektronických komunikací -
datových služeb, ve smyslu zákona č. [127/2005][] Sb. o elektronických komunikacích, ve znění
pozdějších předpisů. Metropolitní síť propojuje výše uvedené organizace na více jak 100 lokalitách na
území celého hl. m. Prahy, přičemž je plánováno rozšíření o další lokality.

### Stávající stav

Jednotlivé lokality metropolitní sítě jsou navzájem propojeny pomocí IP MPLS přípojek poskytovatele
s garancí SLA (dostupnost + kvalita). Dále jsou ještě využívány datové služby PBX, připojení
k Internetu (kapacita připojení k sousednímu autonomnímu systému) a služby pro propojení páteřní
části sítě.

### Zdůvodnění potřeby VZ

Pro výkon státní správy (MČ, MHMP, MP atd.), fungování IS všech připojených subjektů, umožnění
výkonu všech agend atd. je zapotřebí funkční, garantovaná a vysoce dostupná telekomunikační síť.
Takovou historicky MHMP zajišťuje prostřednictvím telekomunikační sítě komerčních providerů,
kterou vzhledem k absenci vlastní infrastruktury, MHMP nedisponuje. VZ nově počítá s realizací
připojení k CMS 2.0 prostřednictvím krajského konektoru a s přípojkami k partnerským sítím (Cesnet
apod.) a s rozšířením o služby FibreChannel pro propojení DC MHMP.

### Dopady nerealizace VZ

Vzhledem k pokročilému stupni elektronizace státní správy a požadavkům zákona o kybernetické
bezpečnosti by nerealizováním této veřejné zakázky došlo k porušení zákona, znemožnění výkonu
veřejné správy a dalších činností. V případě kolapsu metropolitní sítě dojde k paralyzování všech
centrálních systémů IS MHMP, nedostupnosti internetové konektivity, odříznutí jednotlivých
datových center od uživatelů, ztrátě konektivity k ISKŘ, znemožnění zálohování a obnovy
spravovaných dat a v neposlední řadě dojde také k nedodržení legislativně stanovených lhůt k
vyřízení jednotlivých požadavků úředníků a občanů. Nekvalitní provedení předmětu veřejné zakázky
nebo prodlení dodavatele veřejné zakázky by měly obdobné dopady.

### Způsob stanovení předpokládané hodnoty a doba plnění

Předpokládaná hodnota VZ byla stanovena na základě předchozích VZ shodného předmětu plnění a
obdobného rozsahu. Předpokládaná hodnota byla stanovena na 100.000.000 Kč bez DPH na 48
měsíců včetně uplatnění opce ve výši 20% (rozpad ceny uveden v Příloze č. 2). Financování bude
realizováno z rozpočtu odboru INF MHMP z kap. 0940, pol. 5162, akce č. 0040449_Metropolitní
datové sítě. Financování bude zahájeno dnem 8. 8. 2016 po dobu 48 měsíců. Dnem 7. 8. 2016 bude
ukončena platnost stávající smlouvy se společností T - Mobile Czech Republic a.s., č.
INO/66/01/001040/2012 k zajištění poskytování datových služeb komunikací ve smyslu zákona
127/2005 Sb a pozdějších předpisů pro HMP.

### Legislativní a strategický rámec

Jedná se rozsahem o významnou nadlimitní VZ na služby, která bude realizována jako otevřené řízení dle § 27 ZVZ. VZ navazuje na Projektový záměr “Zajištění datových služeb v oblasti elektronických komunikací na území hl. m. Prahy (MepNet)“ projednaný Komisí RHMP pro ICT dne 4.8.2015.VZ zároveň navazuje na Digitální strategii Krajů (Priorita 2.1 - 3), zák. č. [365/2000][] Sb. o ISVS, č. [181/2014][] Sb. o kybernetické bezpečnosti, č. [111/2009][] Sb. o Základních registrech, Národní strategii kybernetické bezpečnosti atd...

Zápisy z výborů
---------------

### Výbor 19. 5. 2015

8) PZ zajištění datových služeb el komunikací (MepNet): P. Mánek uvedl, že jde o přípravu na
zajištění provozu metropolitní sítě hl. m. Prahy MepNet v návaznosti na řešení z předchozího
2období. Současný provoz je smluvně zajištěn do 8/2016. Řeší se zastoupení zadavatele ve VZ, je
připraven tisk do Rady, VZ bude schvalovat ZHMP (finanční objem nad 50 mio. Kč). O. Felix
požaduje zpracování a předložení detailnějších informací k PZ – topologie sítě, zabezpečení,
poskytované služby, požadavky MČ, návaznost na CMS, KIVS, Interconnect atp. Doporučil
konzultaci se zástupci kraje Vysočina a Plzeňského kraje. P. Mánek uvedl, že poptávané informace
doplní a bude konzultovat dle doporučení. Dále informoval o tom, že RHMP před jednáním
komise schválila podporu provozu propojovací sítě Interconnect na další období 24 měsíců.

*Usnesení*: Komise nedoporučuje PZ MepNet ve stávající podobě a požaduje zpracování
kompletního architektonického záměru komunikační infrastruktury hl. m. Prahy jako součásti
infrastruktury státu vyhovující podmínkám kybernetické bezpečnosti a zahrnující infrastrukturu
pro záchranné složky.  
Hlasování: 9-0-0 (pro-proti-zdržel se). Schváleno.


### Výbor 4. 8. 2015

2) a) PZ Zajištění datových služeb v oblasti elektronických komunikací na území hl. m. Prahy
(MepNet): PZ představil M. Beran (INF, odd. datové sítě) s tím, že do PZ byly zapracovány
připomínky členů komise z května t.r. V současnosti je síť MepNet založena na dodávce
telekomunikačních služeb na bázi L2/L3 MPLS VPN. Stávající služby byly vysoutěženy na
základě rámcové smlouvy, jejíž platnost končí 8. 8. 2016. Je třeba včas řešit návaznost na
zajištění provozu sítě MepNet v dalším období (nadlimitní VZ). V PZ je popsán harmonogram
přípravy a realizace VZ, příprava páteřní komunikační infrastruktury včetně jednání se
zřizovanými organizacemi, migrace služeb a provoz. V diskusi se členové komise zaměřili na
téma možného využití vlastní infrastruktury HMP (O. Profant, T. Jílek). Bylo navrženo
zpracování strategického záměru náhrady pronajaté infrastruktury infrastrukturou vlastní
(zejména využití infrastruktury zřizovaných organizací a budování nové infrastruktury). T. Jílek
upozornil na nutnost zajištění investic pro budování vlastní infrastruktury a požadoval
zapracování dnešní diskuse komise do PZ, dále požadoval zařazení členů komise do
projektového (řídícího) výboru. O. Felix upozornil, že je nutné zajistit provozní kontinuitu a
nejprve připravit VZ na zajištění datových služeb v současném rozsahu.

*Usnesení*:
(a) Komise žádá INF o přípravu výběrového řízení na síťovou infrastrukturu
dodavatelským způsobem v současném rozsahu a předložit ho na zářijovém zasedání
komise.  
(b) Komise žádá INF o zpracování strategického záměru vlastních sítí v klíčových
lokalitách s využitím vlastní infrastruktury města a předložit ho na zářijovém zasedání
komise.  
(c) Komise žádá INF o přípravu modelu financování síťové infrastruktury města a
předložit ho na zářijovém zasedání komise.  
(d) Komise žádá INF o přípravu usnesení RHMP, kterým rada uloží vybraným zřizovaným
organizacím spolupracovat s INF na přípravě nové infrastruktury HMP a zároveň rada
dává mandát komisi ICT jednat s těmito organizacemi o nové infrastruktuře.  
Hlasování: 9-0-0 (pro-proti-zdržel se). Schváleno.

### Výbor 28. 8. 2015

2) a) PZ Zajištění datových služeb v oblasti elektronických komunikací na území hl. m. Prahy
(MepNet): Upravenou verzi PZ projednávaného již na minulém zasedání představil P. Mánek.
Byly zohledněny podněty a požadavky komise. T. Jílek potvrdil spokojenost s úpravami PZ a
vznesl doplňující požadavky. V následující diskusi byly otevřeny otázky mandatorních položek
rozpočtu na financování očekávaných investičních výdajů (zejména tzv. „poslední míle“),
způsob realizace zadávacího řízení, doplnění projektového výboru o explicitní pozici pro člena
komise pro kontrolu realizace a reportování komisi apod.

*Usnesení*:
(a) Komise doporučuje vyhradit v plánu rozpočtu INF mandatorní položku pro úhradu
výdajů na financování významných chybějících úseků budovaných optických tras.  
(b) Komise doporučuje variantu VZ na služby v režimu otevřeného nadlimitního řízení -
uzavření RS s min. 3 uchazeči a následné minitendry.  
(c) Komise žádá předsedu, aby po dopracování PZ dle doporučení komise nechal o
finálním znění PZ hlasovat per-rollam.  
Hlasování: 7-0-0 (pro-proti-zdržel se). Schváleno.


[365/2000]: http://www.zakonyprolidi.cz/cs/2000-365
[127/2005]: http://www.zakonyprolidi.cz/cs/2005-127
[111/2009]: http://www.zakonyprolidi.cz/cs/2009-111
[181/2014]: http://www.zakonyprolidi.cz/cs/2014-181
