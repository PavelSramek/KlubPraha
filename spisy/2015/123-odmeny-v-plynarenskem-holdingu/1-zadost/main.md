---
prijemce: 
  role:     Povinný subjekt
  nazev:    Pražská plynárenská Holding, a.s.
  ulice:    U Plynárny 500 
  PSC:      14000
  mesto:    Praha 4
  DS:       
styl:       pirati-klub
vase:
  znacka:   
  den:
nase:
  znacka:   ZK Pha 123/2015
  misto:    Praha
vec:        Žádost zastupitele hl. m. Prahy o informace
vyrizuje:   
  jmeno:    Adam Zábranský
  telefon:  +420 721 006 868
  ds:       xwfwgha
  mail:     adam.zabransky@praha.eu
---

Vážení,

v souladu s § 51 odst. 3 písm. c) zákona č. 131/2000 Sb., o hlavním městě Praze, ve znění pozdějších předpisů, Vás žádám o poskytnutí následujících informací:
1. výše měsíčních odměn členů dozorčí rady a představensta obchodní společnosti Pražská plynárenská Holding, a.s.,
2. výše mimořádných odměn (např. z tantiém) členů dozorčí rady a představenstva obchodní společnosti Pražská plynárenská Holding, a.s., za roky 2012-2014,
3. výše měsíčních odměn členů dozorčích rad a představenstev v jednotlivých akciových společnostech, které ovládá obchodní společnost Pražská plynárenská Holding, a.s., ať už přímo či nepřímo skrze dceřinnou obchodní společnost (tedy např. Pražská plynárenská, a.s., Informační služby – energetika, a.s., Pražská plynárenská Distribuce, a.s. atd.),
4. výše mimořádných odměn členů dozorčích rad a představenstev těchto akciových společností za roky 2012-2014.

Požaduji, aby informace byly poskytnuté v takové podobě, aby bylo možné identifikovat výše odměn jednotlivých osob. Např.:
Společnost: Pražská plynárenská, a.s., funkce: předseda dozorčí rady, měsíční odměna: 30 000 Kč, mimořádné odměny: 2,1 milionů Kč z tantiém (rok 2012), 2,2 milionů Kč z tantiém (rok 2013), 1,9 milionů Kč z tantiém (rok 2014).
Nebo: tantiémy za rok 2013 v hodnotě 28 milionů Kč byly rozděleny členům orgánů společnosti rovným dílem.

Jsem přesvědčen, že na informace mám nárok na základě uvedeného ustanovení zákona o hl. m. Praze, protože součástí výkonu funkce opozičního zastupitele je kontrolovat činnost Rady hl. m. Prahy. Rada hl. m. Prahy plní funkci valné hromady obchodní společnosti Pražská plynárenská Holding, a.s., tudíž přímo či nepřímo (skrze jí vyslané zástupce v dozorčí radě) tuto společnost řídí a řídí tak celý Holding. Odměny členů orgánů společností v Holdingu jsou pro mne jakožto opozičního zastupitele důležitou informací, zvláště když v takových orgánech zasedají či mohou zasedat i členové zastupitelstva hl. m. Prahy, popř. další političní nominanti koaličních (ale i opozičních) stran v zastupitelstvu hl. m. Prahy.

Podotýkám, že i když se v uvedeném ustanovení zákona o hl. m. Praze píše o „zaměstnancích právnických osob, které hlavní město Praha založilo nebo zřídilo“, bylo by dle mého názoru proti smyslu zákona, kdyby toto ustanovení nebylo rozšířeno i na právnické osoby, které hlavní město Praha ovládá.

Dále upozorňuji, že i kdybyste dospěli k závěru, že na informace nemám na základě uvedeného ustanovení zákona o hl. m. Praze nárok, nezakládá to důvod pro odepření informací. Pražská plynárenská Holding, a.s. je zcela jistě povinným subjektem ve smyslu zákona č. 106/1999 Sb., o svobodném přístupu k informacím, jak vyplývá z četné judikatury Nejvyššího správního soudu a Ústavního soudu ohledně obdobných společností. Z judikatury v takovém případě vyplývá, že informace mi musíte poskytnout, i když jsem se jich domáhal na základě jiného právního předpisu (viz rozsudek Nejvyššího správního soudu ze dne 19. 2. 2013, čj. 8 Aps 5/2012-47).

Je možné, že Pražská plynárenská Holding, a.s. v současnosti nemá některé mnou požadované informace. Zajisté ale není problém si je od svých dceřinných a vnukovských společností vyžádat. Nicméně jsem přesvědčen, že s ohledem na povinnost péče řádného hospodáře byste je k dispozici mít měli.

Žádám o poskytnutí informací na elektronickou adresu či do datové schránky uvedené v patičce této zprávy. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. Předem děkuji za Vaši vstřícnost.

---
podpis: 
  - Adam Zábranský
  - nar. 28. 12. 1993
  - bytem Zbynická 6, Praha 16
  - zastupitel hl. m. Prahy
...
