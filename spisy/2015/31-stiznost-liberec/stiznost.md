Vážený pane náměstku,

V závěru měsíce března (přesněji od 18. 3. do 25. 3) jsem se v souvislosti s výběrem nového dodavatele na služby SMS jízdenky rozhodl uskutečnit průzkum těchto služeb ve městech po celé České republice. Zajímalo mne, jaké smlouvy mají jednotlivé dopravní podniky v krajských městech uzavřené na tuto službu a především jsem chtěl zjistit, jakou marži si účtují jednotlivé soukromé subjekty. 

Oslovil jsem následující dopravní podniky: Brno, Ostrava, Olomouc, Plzeň, České Budějovice, Pardubice, Hradec Králové, Jihlava, Zlín, Ústí nad Labem a Liberec+Jablonec (DPMLJ). Všem jsem poslal Žádost o informace podle zákona 106/1999 Sb. Žádal jsem poskytnutí smlouvy na SMS jízdenky a rovněž i statistiky ohledně počtu prodeje těchto jízdenek.

Ve většině měst jsem s tímto postupem neměl žádné problémy (Brno, Ostrava, Pardubice, Hradec Králové, Olomouc), jinde po delší diskuzi mi byly údaje rovněž poskytnuty (Plzeň, Ústí nad Labem, Zlín). Jihlava přiznala, že tutu službu vůbec neposkytuje. Zcela zvláštním případem je nicméně Dopravní podnik měst Liberce a Jablonce. 

Váš dopravní podnik jsem oslovil stejně jako ostatní výše uvedené. Dostal jsem velmi rychle odpověď, že DPMLJ žádné smlouvy se společnostmi Crowsnest nebo Erika a.s. nemá a nikdy neměla. Na svém webu http://www.dpmlj.cz/mhd-liberec/informace/sms-jizdenka je nicméně uvedeno:

> Dopravní podnik měst Liberce a Jablonce nad Nisou, a. s., ve spolupráci se společnostmi DIRECT pay, s.r.o., a ERIKA, a.s., spustil od 9. listopadu 2009 ve vozidlech DPMLJ, a. s. a pouze zóně MHD LIBEREC platbu jízdného pomocí SMS a DATOVÉ jízdenky

Kontaktoval jsem v tomto směru proto opět DPMLJ telefonicky i e-mailem. Poté mi poslali již jinou odpověď, která existenci těchto smluv připustila, nicméně tyto smlouvy odmítla poskytnout s důvodem, že obsahují obchodní tajemství. 

Rád bych v tomto směru podal stížnost na postup Dopravního podniku měst Liberce a Jablonce, který postupuje zcela nestandardně; uvádí nepravé informace; mění často své odpovědi a na rozdíl od ostatních měst v této zemi se chová nepřívětivě a informace neposkytuje. 
