---
title:      Opakovaná stížnost na protizákonné utajování informací v akciových společnostech ovládaných státem a spravovaných Ministerstvem financí
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 99/2015
your:
   role:    Povinný subjekt
   name:    Ministerstvo financí České republiky
   address:
      -     Letenská 15
      -     118 00 Praha 1
   ds:      xzeaauv
   note:    k rukám Ing. Andreje Babiše, ministra financí
sendby:     ds
style:      letter
---

Vážený pane ministře,

dopisem ze dne 27. 7. 2015 jsem podal žádost o informace podle zákona č. 106/1999 Sb., o svobodném přístupu k informacím, a žádost o zjednání nápravy ve věci porušování zákona o svobodném přístupu k informacím ve veřejných institucích – akciových společnostech – řízených Ministerstvem financí. Žádost o informace byla vyřízena rozhodnutím ze dne 18. 8. 2015, č. j. MF-35214/2015/10-6-Roz, ze kterého vyplývá, že Váš úřad **nikdy nevydal žádné pokyny týkající se dodržování zákona č. 106/1999 Sb.**, o svobodném přístupu k informacím.

V příloze zaslaného dopisu jsem Vás upozornil na **konkrétní případy porušování zákona o svobodném přístupu k informacím** ze strany státem ovládaných společností, s jejichž podíly má příslušnost hospodařit Ministerstvo financí. V příloze Vám zasílám aktuální judikát, kde Nejvyšší správní soud v rozhodnutí, které je závazné pro všechny správní soudy, uvádí:

> Veřejnou institucí jsou tedy i ty soukromoprávní právnické osoby, které jsou ovládané ve smyslu obchodního zákoníku státem nebo územním samosprávným celkem, příp. jinou veřejnou institucí, nebo u nichž stát, územní samosprávný celek, nebo jiná veřejná instituce fakticky nebo právně vykonává přímo nebo nepřímo rozhodující vliv na řízení nebo činnost této právnické osoby (bod 44 rozsudku sp. zn. 2 As 155/2015 ze dne 16. 3. 2016, viz příloha).

Skutečnost, že ČEZ, a.s., je ovládán státem, a Kongresové centrum Praha, a.s., je ovládáno státem a hl. m. Prahou vyplývá ze zprávy o vztazích ve výroční zprávě těchto akciových společností. **Povinnost poskytovat tyto informace je proto nepochybná.** Uvádím ji čistě z toho důvodu, abyste nemohl později namítat, že jste nebyl se skutkovým či právním stavem seznámen. Skutečnost, že jsou před politickou opozicí a občany utajovány informace o hospodaření státních akciových společností nevyhnutelně vede k tomu, že je **znemožněna veřejná kontrola a věcná diskuse** o kvalitě řízení těchto společností.

Ačkoliv jsem podal žádost o zjednání nápravy porušování zákona, tato **náprava nebyla zjednána**. Znamená to, že akciové společnosti ČEZ a Kongresové centrum Praha, za jejichž strategické řízení nese Ministerstvo financí odpovědnost, nadále porušují zákon o svobodném přístupu k informacím. Heslem Vaší volební kampaně bylo, že chcete řídit stát jako firmu, nicméně každá **firma musí dodržovat zákony** České republiky! Vámi vedené ministerstvo nebylo schopno od července minulého roku do dubna tohoto roku, tj. za 9 měsíců, zjednat nápravu zjevně protiprávního stavu. Stačilo přitom přijmout na valné hromadě strategický pokyn, aby společnost dodržovala zákon č. 106/1999 Sb., resp. tuto skutečnost vtělit přímo do stanov akciové společnosti. 

Zároveň Vás žádám, abyste jako hlavní akcionář zajistil, že budou **prověřeny zbytečné náklady**, které vznikly státu porušováním zákona (např. náklady na právní služby a soudní spory), budou identifikovány **osoby odpovědné za tyto škody** a bude těmto osobám předepsána regresní úhrada z titulu odpovědnosti za škodu způsobenou akciové společnosti. Pokud ministerstvo jako akcionář není schopno zajistit nápravu porušování zákona, která je tolerována orgány společnosti, a tím prakticky **znemožňuje veřejnou kontrolu** těchto akciových společností, **porušuje tím také péči řádného hospodáře a působí státu škodu**.

**Vzhledem k nečinnosti Ministerstva financí při nápravě protiprávního jednání ve Vámi spravovaných společnostech Vás žádám v souladu s § 1 odst. 1 zákona č. 85/1990 Sb., abyste v odpovědi na moji stížnost uvedl konkrétní termín, ve kterém bude zjednána náprava.** 

Žádám o doručování v elektronické podobě do datové schránky na adresu 4memzkm. Dokumenty poskytněte v elektronické strojově čitelné a upravitelné podobě (např. formáty ODT, DOC, XLS, nikoliv PDF, obrázky apod.), kdykoliv je to možné. Ke komunikaci zmocňuji dále svého asistenta Jana Loužka (nar. 9. 7. 1986 v Písku, bytem Vondroušova 1198, Praha 17, tel. 608 213 119). Předem děkuji za Vaši vstřícnost. 


S pozdravem

---
signature: 
  - Jakub Michálek
  - nar. 6. 2. 1989
  - bytem Zenklova 193, Praha 8
  - předseda klubu Pirátů 
  - v Zastupitelstvu hl. m. Prahy
abbr:       jakub
...
