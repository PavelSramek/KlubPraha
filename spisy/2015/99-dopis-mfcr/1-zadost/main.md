---
title:      Žádost o informace podle zákona č. 106/1999 Sb., o svobodném přístupu k informacím, a o zjednání nápravy ve věci porušování zákona o svobodném přístupu k informacím ve veřejných institucích řízených Ministerstvem financí
author:
   role:    Žadatel
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 99/2015
your:
   role:    Povinný subjekt
   name:
      -     Ministerstvo financí České republiky
      -     Ing. Andrej Babiš, ministr
   address:
      -     Letenská 525/15
      -     11800 Praha 
   ds:      xzeaauv
   sign:
   date:    
sendby:     ds
style:      letter
---

Vážený pane ministře,

dovoluji si Vás informovat o tom, že dvě významné akciové společnosti, které
Vaše ministerstvo řídí, úmyslně a významně porušují zákon č. 106/1999 Sb., 
o svobodném přístupu k informacím, ve znění pozdějších předpisů. Jde jednak
o akciovou společnost Kongresové centrum Praha, ve které má stát 55 % podíl,
a dále o akciovou společnost ČEZ, ve které má stát rovněž většinový podíl.
Výkon hlasovacích práv spojených s těmito podíly přísluší právě Vašemu 
ministerstvu.

Obě instituce v minulosti deklarovaly, že se necítí být povinným subjektem, který
má podle § 2 odst. 1 zákona č. 106/1999 Sb., o svobodném přístupu k informacím,
povinnost poskytovat občanům informace. Stalo se tak navzdory tomu, že jsou 
tyto instituce řízeny státem a že Nejvyšší správní soud v Brně již 6. října 2009 
rozhodl rozsudkem ve věci *V havarijní zóně JETE o.s. vs. ČEZ, a.s.*, č. j.
2 Ans 4/2009-93, kde uvedl:

> Ze všech shora uvedených důvodů dospěl Nejvyšší správní soud k závěru, že 
> relevantní pojmové znaky žalovaného ČEZ, a. s. (způsob vzniku, osoba 
> zřizovatele, vytváření orgánů, státní dohled, veřejný účel) převažují 
> ve prospěch podřazení tohoto subjektu mezi „veřejné instituce“ ve 
> smyslu zákona č. 106/1999 Sb.

Z výše uvedeného je zřejmé, že již téměř 6 let státem ovládaná společnost ČEZ, 
a.s., jednoznačně a hrubě porušuje zákon o svobodném přístupu k informacím
(viz přiložená korespondence se spol. ČEZ, a. s.). Stejně tak Kongresové centrum 
Praha, a. s., neoprávněně odmítá poskytovat informace na základě žádosti, neboť
tvrdí, že není povinným subjektem podle zákona č. 106/1999 Sb. 

Vzhledem k tomu,
že jde o jev týkající se více právnických osob v působnosti Ministerstva financí,
vyvolává to dojem o koordinovanosti jednání řízených právnických osob a plnění jednotných pokynů Ministerstva financí
jako ovládajícího orgánu státu anebo absenci dozoru nad postupem ovládaných právnických osob. Takové organizované porušování zákona o svobodném
přístupu k informacím, byť by k němu došlo opomenutím, je nezákonné.

Žádám Vás podle zákona č. 106/1999 Sb., o svobodném přístupu k informacím,
ve znění pozdějších předpisů,
abyste mi poskytl veškerou písemnou korespondenci, zápisy z jednání
a jiné dokumenty z oblasti akcionářského dohledu Ministerstva financí nad právnickými osobami 
v jeho působnosti, které se týkají pokynu Ministerstva financí těmto právnickým
osobám, zástupcům státu na valných hromadách 
těchto společností či zaměstnancům a členům orgánů těchto právnických osob 
ohledně toho, jak mají poskytovat či neposkytovat informace na základě žádostí
podaných podle zákona č. 106/1999 Sb. těmto právnickým osobám. Tuto informaci
žádám v elektronické podobě.

**Žádám Vás, abyste jako odpovědný zástupce státu bez zbytečného odkladu zjednal 
nápravu, a to uložením pokynu akcionáře na valných hromadách představenstev 
všech obchodních společností ovládaných státem v působnosti Ministerstva financí, aby dodržovaly
zákon č. 106/1999 Sb., o svobodném přístupu k informacím, a poskytovaly
informace požadované občany.**

Upozorňuji Vás, že porušováním zákona o svobodném přístupu k informacím je
rovněž ztěžováno právo zastupitelů hl. m. Prahy, mezi které patřím, na
účinnou kontrolu společnosti Kongresové centrum Praha, a. s., ve které má hl. m.
Praha menšinový podíl. Dále Vás upozorňuji,
že pokud Ministerstvo financí nezjedná požadovanou nápravu, budete jako jeho
představitel odpovědný za škodu nebo újmu, která z toho vzejde, a to včetně 
případných nákladů soudních sporů. 
 
Žádám Vás o vyrozumění o přijatých opatřeních do 30 dnů od doručení této žádosti.
Žádám o doručování do datové schránky uvedené v patičce tohoto dopisu.

---
signature:
  - Mgr. Bc. Jakub Michálek
  - zastupitel hl. m. Prahy
  - nar. 6. 2. 1989
  - bytem Zenklova 193, Praha 8
abbr:       jakub
attachments:
  - Korespondence s akciovou společností ČEZ
  - Vyjádření akciové společnosti Kongresové centrum Praha
...
