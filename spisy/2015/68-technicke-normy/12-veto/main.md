---
title:      Žádost o vrácení zákona, který zpoplatňuje technické normy ve stavebnictví
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 68/2015
your:
   name:
      -     Prezident republiky
   address: 
      -     Hrad I. nádvoří 1
      -     11900 Praha 1-Hradčany
   ds:      9hjaihw
   sign:    
   date:    
sendby:     ds
style:      letter
---

Vážený pane prezidente, 

dovoluji si Vás oslovit kvůli **návrhu zákona na zpoplatnění technických norem** (viz příloha č. 1). Na konci druhého čtení byl ve výboru se souhlasem ministra Mládka přijat přílepek k tomuto zákonu, který upravuje úplně jinou matérii, a to sice zpoplatňuje technické normy v oblasti stavebnictví. Ministr Dienstbier v Senátu uvedl celou řadu tvrzení, kterými zákon obhajoval a které ministerstvo již použilo před soudem, ale **Nejvyšší správní soud mu je v rozsudku vyvrátil** po důkladném rozboru, na který se odkazuji (viz příloha č. 2). Vzhledem k tomu, že šlo o přílepek, nemohla oprávněnost argumentace posoudit ani Legislativní rada vlády. Dosud platný **§ 196 odst. 2 stavebního zákona zpoplatnění u závazných stavebních norem výslovně zakazuje**, ale stát ho nikdy nedodržoval. Torzo Senátu, na kterém chyběla většina senátorů, ho o jeden hlas schválilo. Tolik neslavný osud zákona, o jehož vrácení žádám.

Tento přílepek vládnoucí koalice schválila kvůli mé žádosti o informace. Abych poukázal na porušování zákona ze strany státu, o tyto technické normy jsem v roce 2013 požádal a stát mi je odmítl poskytnout. Obrátil jsem se na soudy a nad ministerstvem jsem vyhrál, protože jde o zjevné porušování zákona a zneužití výkonné moci. Ale **ani po pravomocném rozsudku nezačal stát dodržovat platný zákon** a dosud mi normy neposkytl. Proto soud na můj návrh nařídil výkon rozhodnutí a začal úřadu pro normalizaci ukládat pokuty, a to hned v nejvyšší možné výši 100 000 Kč (viz příloha č. 3). Na základě pravomocného rozsudku mi dříve nebo později **budou muset být normy bezplatně poskytnuty**, a tedy i podle § 5 odst. 3 zákona č. 106/1999 Sb. zveřejněny. Změna schválená v předkládané novele nemůže mít na již skončené řízení vliv, a normy tedy budou muset být poskytnuty.

\newpage

Protože vláda při obhajobě zákona použila nepravdivá tvrzení, návrh byl schválen jen těsnou většinou jednoho hlasu za nepřítomnosti většiny senátorů, jeho obsah směřuje ke zpoplatnění technických norem a zbytečné zátěži pro desetitisíce živnostníků a protože návrh dokonce nemůže být účinný, neboť ke zveřejnění technických norem dojde již na základě pravomocného rozsudku v mé věci, žádám Vás, abyste využil své pravomoci podle čl. 50 odst. 1 Ústavy České republiky a **vrátil přijatý zákon Poslanecké sněmovně**.

S pozdravem

---
signature:
  - Mgr. Bc. Jakub Michálek
  - předseda klubu Pirátů
  - v Zastupitelstvu hl. m. Prahy
abbr:       jakub
attachments:
  - "Příloha č. 1: Schválený senátní tisk k návrhu zákona, kterým se mění zákon č. 22/1997 Sb., o technických požadavcích na výrobky"
  - "Příloha č. 2: Rozsudek Nejvyššího správního soudu ze dne 28. 5. 2015, sp. zn. 1 As 162/2014, ve věci technické normy ve stavebnictví"
  - "Příloha č. 3: Usnesení Obvodního soudu pro Prahu 1 ze dne 25. 2. 2016 o nařízení výkonu rozhodnutí, sp. zn. 34 E 3/2016"
...
