Pirátům na novele autorského zákona vadí vyšší pokuty za sdílení a násilná kolektivizace autorů
----------------------------------------------------------------------

Česká pirátská strana kritizuje návrh novely autorského zákona, který 
Ministerstvo kultury představilo minulý týden veřejnosti.

"Ministerstvo navrhuje, aby soudy mohly ukládat neomezeně vysoké paušální pokuty
za porušování autorského práva. Dosud činila paušální pokuta dvojnásobek ceny
za užití díla. Nejvyšší soud však takto stanovenou pokutu označil za nepřijatelnou.
Ministerstvo teď navrhlo, aby dvojnásobná pokuta byla minimum a bylo možné
ukládat i vyšší paušální pokuty. Vůbec nechápeme, jak se tento bod dostal 
do návrhu zákona," diví se expert na autorské právo a zastupitel Pirátů Jakub Michálek.

"Zásadně nám dále vadí, že kolektivní správci OSA a Intergram mají podle návrhu vymáhat
poplatky i za autory, se kterými nemají uzavřenou smlouvu. Můžou tak podávat
žaloby, o které se nikdo neprosil a vydělávat další peníze, které jim nenáleží.
Úkolem kolektivních správců je licencovat hudbu uživatelům, kteří o to požádají, a poskytovat jim
tak právní jistotu. Nikdo už ale nechce, aby OSA měla policejní pravomoci a 
vymáhala poplatky i za nezvěstné autory nebo autory, kterým je licencování jejich
děl ukradené." 

Piráti zároveň upozornili na některé další nedostatky včetně povinnosti hlásit 
hudební produkci předem, která byla v minulém roce označena v anketě za absurditu 
roku. "Všechny ohlašovací povinnosti by se měly vztahovat jen na uživatele,
kteří nemají právo hrát cizí hudbu a chtějí dílo licencovat od kolektivního 
správce. Když si Jarek Nohavice hraje vlastní hudbu na svém koncertě anebo 
když někdo hraje hudbu volnou, tak by oznamovací povinnost platit neměla,"
myslí si Jakub Michálek. Piráti upozornili i na další nedostatky v autorském 
zákoně, které působí výkladové spory a navrhli vhodnější formulace či upřesnění.

Piráti zaslali svoje připomínky ministerstvu v dopise (viz příloha). Zároveň ocenili
pozitivní změny, které novela obsahuje, např. knihovní balíček, tj. rozšíření 
možnosti půjčování knih knihovnami, pravidla pro transparenci kolektivních 
správců, odložení povinnosti hlásit předem program produkce, takže stačí nahlásit
program do 14 dnů, a postup pro sjednávání sazeb, díky němuž nejsou uživatelé
závislí na libovůli kolektivních správců. 

Novela však obsahuje i body, které jsou pro Piráty jednoznačně
úspěšné. V roce 2010 [navrhovalo](http://piratskenoviny.cz/?c_id=32402) 
Ministerstvo kultury, aby malé knihovny platily částku 700 Kč za každou kopírku. 
V návrhu současné novely se tento poplatek snížil na 30 Kč. Pirátům se tak 
podařilo odvrátit likvidaci možnosti kopírování v malých knihovnách.
