---
title:      Podklady pro rozhodnutí Zastupitelstva hl. m. Prahy k plošenému zákazu heren
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 96/2015
your:
   name:
      -     Rada hl. m. Prahy
      -     Adriana Krnáčová, primátorka
   address:
      -     Mariánské náměstí 2/2
      -     110 01 Praha 1
   note: 
      -     v kopii Mgr. Petře Kolínské
      -     předsedkyni výboru pro legislativu
   ds:      48ia97h
   sign:
   date:    
sendby:     ds
style:      letter
---

Vážená paní primátorko,

na nadcházejícím zasedání Zastupitelstva hl. m. Prahy bude podle Vašeho 
veřejného vyjádření projednáván návrh plošného zákazu heren s herními automaty na
území hl. m. Prahy. V diskusi na Zastupitelstvu hl. m. Prahy vyjádřil klub
Pirátů pochybnosti o tom, zda je úplný zákaz heren na území hlavního města
Prahy efektivním řešením nesporných sociálních problémů spojených se závislostí na 
automatech a alkoholu. 

Na posledním zastupitelstvu však bylo zjevné, že materiály v této
oblasti budí kontroverzi, zejména mezi majiteli heren a jejich zaměstnanci.
Na druhé straně stojí zájem politických stran, které v předvolební kampani 
slibovaly tzv. nulovou toleranci čili úplný zákaz heren s automaty na území hl.
m. Prahy.

Ač klub Pirátů v Zastupitelstvu hl. m. Prahy bere na vědomí tyto zájmy, nehodlá
se rozhodovat na základě těchto zájmů, ale jen na základě průkazných faktů. 
Na posledním zasedání zastupitelstva tato fakta předložena nebyla a návrh navíc
obsahoval vady, které koalice odmítla odstranit na místě, proto nezbylo než 
přerušit projednávání do příštího zasedání zastupitelstva. 

Tímto dopisem
chceme docílit toho, abychom při příštím zasedání zastupitelstva měli při 
rozhodování dostatek kvalitních podkladů opřených o průkazná data. Zpráva, 
která by zhodnotila způsoby regulace hazardu a jejich dopad mi byla na zasedání
ze zastupitelstva přislíbena ze strany Mgr. Petry Kolínské, předsedkyně výboru
zastupitelstva pro legislativu, veřejnou správu, protikorupční opatření a 
informatiku.

Vážená paní primátorko, v souvislosti s přípravou podkladů pro zastupitelstvo si 
Vás dovoluji za klub Pirátů zdvořile požádat o zpracování odpovědí na následující 
okruhy otázek, které by měly být součástí zprávy o hodnocení způsobů regulace a
jejich dopadů včetně vynutitelnosti:

1. Jaké jsou příčiny gamblerství u osob, u kterých má sociálně negativní 
projevy? Jakou měrou se vliv gamblerství na těchto sociálně negativních projevech
podílí v porovnání s jinými vlivy (např. závislost na alkoholu apod.)?

2. Jak reagují gambleři, kteří jsou zbaveni možnosti hrát na automatech? 
Tj. jaké jsou substituty hraní na automatech (začnou se gambleři věnovat rodině 
nebo budou hrát na Internetu).

3. Jak zákaz heren s automaty reálně funguje v městských částech hlavního města
Prahy a jiných městech České republiky, kde je zaveden? Tj. kolik tam bylo heren, 
kolik je jich tam teď legálních doznívajících, kolik jich je tam nelegálních, 
zda se snížil výskyt negativních jevů spojených s gamblingem (rvačky, 
přepadení, krádeže, sociální vyloučení apod.), zda jsou tam ponechána kasina, 
jak se policii daří potírat případné nelegální herny, jak se snížily náklady města na policii
či jiné služby související s hazardem (tyto kvantitativní a kvalitativní 
parametry dále též jako „hodnocení regulace“).

4. Jaké jsou alternativní způsoby regulace hazardu vedle plošného zákazu heren
s automaty, kde jsou používány (zejména velká česká města a zahraniční hlavní 
nebo velká města podobná Praze) a jaký je reálný dopad na výše uvedené 
kvantitativní a kvalitativní parametry hodnocení regulace?

Žádáme Vás o zodpovězení výše uvedených otázek na základě dostupných dat, zpráv, průzkumů 
a hodnocení regulace na základě údajů z jiných, např. partnerských měst a
z relevantní literatury o způsobech regulace hazardu a jejich efektivnosti.

Byli bychom velmi rádi, kdyby nám požadovaná zpráva byla předložena s 
dostatečným předstihem, abychom měli dostatek času na studium. Považujeme 
za nevhodné, aby bylo samotné rozhodnutí v důsledku časové tísně opět předmětem
nátlaku různých zájmových skupin na zastupitele hl. m. Prahy. Naopak 
považujeme za nezbytné, aby byl návrh projednán v konkrétní odůvodněné podobě
na výboru pro legislativu, veřejnou správu, protikorupční opatření a informatiku
a aby byl návrh i podklady k němu (včetně výše uvedené zprávy) zaslány dostatečnou
dobu před konáním výboru, aby mohly být projednány v klubech zastupitelů.

Žádám Vás o sdělení, jakým způsobem bude Rada hl. m. Prahy postupovat při
zpracování zprávy, pokud možno bez zbytečného odkladu po projednání koaličními
stranami.

Za zastupitelský klub Pirátů,

---
signature:
  - Mgr. Bc. Jakub Michálek
  - předseda klubu Pirátů
  - v Zastupitelstvu hl. m. Prahy
abbr:       jakub
...
