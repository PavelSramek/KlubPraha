---
title:      Žaloba proti rozhodnutí správního orgánu podle soudního řádu správního
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 87/2015
your:
   role:    
   name:    
      -     Městský soud v Praze
   address:
      -     Spálená 2
      -     112 16 Praha 2
sendby:     ds
style:      letter
---

Tato žaloba směřuje proti rozhodnutí generálního ředitele České pošty, s.p., se sídlem Politických vězňů 909/4, Praha (dále jen „žalovaný“), kterým byla dne 30. 9. 2015 odmítnuta má žádost o informace ohledně strategických a koncepčních dokumentů v oblasti informatiky a dále informací o nasazených open source programech v České poště (dále jen „napadené rozhodnutí“).

# Předmět řízení

Žalobce podal na Českou poštu, s.p. (dále jen „povinný subjekt“) dne 20. 5. 2015 žádost o informace podle zákona č. 106/1999 Sb., o svobodném přístupu k informacím (dále jen „InfZ“) prostřednictvím portálu infoprovsechny.cz, kdy žádal o poskytnutí následujících informací (dále jen „požadované informace“):

1. strategické a koncepční dokumenty povinného subjektu v oblasti informatiky,

2. seznam všech použitých řešení v oblasti informatiky s použitými open source programy
s uvedením dodavatele řešení, názvu počítačového programu, rozsahu nasazení (počet
uživatelů, koncových zařízení atp.)

Na tu povinný subjekt reagoval po urgencích dne 26. 8. 2015 vydáním rozhodnutí, ve kterém poskytnutí informací zamítl. Ve své argumentaci odkazoval na § 2 odst. 1 InfZ, přičemž došel k závěru, že informace žádané žalobcem se nevztahují k jeho působnosti a nemusí je tudíž poskytovat. Žalobce se s touto argumentací neztotožnil a proto dne 28. 8. 2015 podal odvolání.

Žalovaný odvolání žalobce rozhodnutím ze dne 30. 9. 2015 zamítl s tím, že se ztotožňuje s původním rozhodnutím povinného subjektu a navíc požadované informace mají charakter obchodního tajemství. S takovou argumentací žalobce nesouhlasí a proto podává tuto žalobu.

# Dosavadní průběh řízení

Žalobce podal dne 20. 5. 2015 žádost o informace podle InfZ. Protože povinný subjekt byl nečinný, podal dne 25. 6. 2015 stížnost na nečinnost. Povinný subjekt vydal rozhodnutí o odepření informací 26. 8. 2015, proti čemuž se žalovaný dne 28. 8. 2015 odvolal. Žalovaný rozhodnutí povinného subjektu potvrdil rozhodnutím ze dne 30. 9. 2015. Žalobce měl za to, že v případě povinného subjektu je v souladu s rozsudkem Městského soudu v Praze ze dne 5. 10. 2010, sp. zn. 8 Ca 308/2007 nadřízeným správním orgánem Ministerstvo vnitra, a proto dopisem ze dne 2. 10. 2015 podal návrh Ministerstvu vnitra, aby prohlásilo napadené rozhodnutí za nicotné a aby o odvolání rozhodlo samo. Ministerstvo vnitra tento návrh dopisem ze dne 20. 10. 2015 zamítlo.

# Žalobní body

Žalobce má za to, že žalovaný se s jeho námitkami v odůvodnění nevypořádal správně a že tyto námitky jsou stále důvodné. Proto se v plném rozsahu odkazuje na důvody, podané v odvolání. Nad jejich rámec pak žalobce uvádí následující: 

Žalovaný v napadeném rozhodnutí potvrdil argumentaci, kterou uplatnil ve svém rozhodnutí ze dne 26. 8., a sice že Česká pošta sice poskytuje veřejné služby, nicméně však vzhledem k tomu, že jako povinný subjekt vystupuje na liberalizovaném trhu, bylo by poskytnutí informací o něm podle InfZ, znevýhodněním jeho postavení na trhu. Toto tvrzení nicméně nemá žádnou oporu v zákoně InfZ, nemůže být proto samo o sobě důvodem pro odmítnutí žádané informace. Žalovaný v napadeném rozhodnutí i nadále souhlasí s argumentací, kdy se snaží vystupovat jako povinný subjekt jen v určité části své činnosti (ta, která se týká poskytování veřejné služby) a v případě jakékoliv jiné činnosti, která je předmětem fungování na liberalizovaném trhu, pak tvrdí, že povinným subjektem není. InfZ vymezuje okruh subjektů, které jsou podle § 2 InfZ povinny poskytovat informace o své činnosti. 

Žalovaný v napadeném rozhodnutí nově uvádí, že žádané informace mají charakter obchodního tajemství v souladu s § 504 zákona č. 89/2012 Sb., občanský zákoník, a tedy se jedná o skutečnosti, které tvoří konkurenčně významné, určitelné, ocenitelné a v příslušných obchodních kruzích běžně nedostupné skutečnosti, které souvisejí se závodem a jejichž vlastník zajišťuje ve svém zájmu odpovídajícím způsobem jejich utajení. Žalovaný toto tvrzení nikterak blíže nezdůvodnil, což je jeho povinnost vzhledem k požadavkům kladeným správním řádem (jeho § 68 odst. 3).

I kdyby se jednalo skutečně o informace podléhající obchodnímu tajemství, žalovaný měl postupovat podle § 12 InfZ, tedy, že „Všechna omezení práva na informace provede povinný subjekt tak, že poskytne požadované informace včetně doprovodných informací po vyloučení těch informací, u nichž to stanoví zákon“. Nelze však argumentovat tím, že žádané dokumenty jsou samy o sobě obchodním tajemstvím. Předmětem obchodního tajemství mohou být pouze skutečnosti, resp. informace v daném dokumentu (smlouvě), nikoliv však onen dokument (smlouva) celý. Informace, které jsou předmětem obchodního tajemství, musí splňovat pojmové definiční znaky obchodního tajemství (jak uvádí např. rozsudek KS v Hradci Králové ze dne 25. 5. 2001, č.j. 31 Ca 189/2000-27, publikovaný pod č. 857 v časopise Soudní judikatura č. 5/2001, rozsudek NSS ze dne 23. 10. 2007, č.j. 2 As 27/2007-87, rozsudek NSS ze dne 31. 7. 2006, č.j. A 2/2003-73, publikovaný pod č. 1469 ve Sb. r. NSS č. 2/2008, rozsudek MS v Praze sp.zn. 7 Ca 30/2003-39, rozsudek KS v Praze ze dne 14. 3. 2006, sp. zn. 44 Ca 82/2005).

# Návrh rozsudku

Z výše uvedených důvodů má žalobce za to, že by požadovaná informace měla být poskytnuta. Vzhledem k tomu, že žalovaný neuvedl konkrétní okolnosti svědčící o splnění podmínek obchodního tajemství, je třeba vycházet z toho, že takové důvody nejsou dány. (Žalovaný je neuvedl, ačkoliv k tomu měl prostor v řízení.) Jsou tedy splněny podmínky pro vydání informačního příkazu dle § 16 odst. 4 InfZ. Navrhuji proto, aby soud vydal následující rozsudek:

1. Napadené rozhodnutí se ruší.
2. Soud nařizuje žalovanému, aby žalobci poskytl požadované informace v elektronické podobě do 15 dnů od právní moci tohoto rozsudku.
3. Žalovaný je povinen nahradit náklady řízení žalobci do 3 dnů od právní moci tohoto
rozsudku.

Žalobce souhlasí s tím, aby soud projednal věc bez nařízení jednání. 

---
signature:
  - Mgr. Bc. Jakub Michálek
  - nar. 6. 2. 1989
  - bytem Zenklova 193, Praha 8
  - zastupitel hl. m. Prahy
abbr:       jakub
...
