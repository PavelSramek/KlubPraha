---
title:      Postoupení věci Ministerstvu vnitra a návrh na vyslovení nicotnosti rozhodnutí
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha 87/2015-7
your:
   role:    nadřízený správní orgán
   name:    Ministerstvo vnitra
   address:
     -      Nad štolou 936/3
     -      17000 Praha
   ds:      6bnaawp
sendby:     ds
style:      letter
---

Vážení,

dne 20. 5. 2015 jsem prostřednictvím portálu infoprovsechny.cz požádal Českou poštu s.p. jako povinný subjekt podle zákona č. 106/1999 Sb., o svobodném přístupu k informacím ve znění pozdějších předpisů, o následující informace: 

1. strategické a koncepční dokumenty povinného subjektu v oblasti informatiky,

2. seznam všech použitých řešení v oblasti informatiky s použitými open source programy s uvedením dodavatele řešení, názvu
počítačového programu, rozsahu nasazení (počet uživatelů, koncových zařízení atp.)

Povinný subjekt na tento můj dotaz zareagoval až po podání stížnosti dne 25. 6. 2015 a několika následných telefonických i písemných urgencích. Povinný subjekt ve svém rozhodnutí ze dne 26. 8. 2015 moji žádost zamítl. Proti tomuto rozhodnutí jsem podal dne 28. 8. 2015 odvolání, o kterém dosud nebylo řádně rozhodnuto. 

O mém odvolání totiž dne 30. 9. 2015 rozhodl generální ředitel České pošty, státního podniku, rozhodnutím JID 594712/2015/ČP (v příloze). Toto rozhodnutí je ale nicotné, neboť ředitel státního podniku nebyl věcně příslušný k vydání rozhodnutí o odvolání.

Věcně příslušným nadřízeným správním orgánem je na úseku vyřizování žádostí o informace Ministerstvo vnitra, které má podle výslovného ustanovení zákona, jakož i podle zřizovací listiny České pošty, státního podniku, postavení zakladatele.

Podává se to z rozsudku Městského soudu v Praze ze dne 5. 10. 2010, sp. zn. 8 Ca 308/2007, kde tento soud dospěl k závěru, že Ministerstvo financí je nadřízeným správním orgánem při poskytování informací od České konsolidační agentury (ČKA):

> Podle [§ 178 odst. 2 správního řádu], jmenovitě podle věty čtvrté, nadřízeným správním orgánem jiné veřejnoprávní korporace se rozumí správní orgán pověřený výkonem dozoru a nadřízeným správním orgánem právnické nebo fyzické osoby pověřené výkonem veřejné správy se rozumí orgán, který podle zvláštního zákona rozhoduje o odvolání; není-li takový orgán stanoven, je tímto orgánem orgán, který tyto osoby výkonem veřejné správy na základě zákona pověřil. 
> 
> Jak vyloženo výše, ČKA je veřejnou institucí, tedy jinou veřejnoprávní korporací, a tedy postavení nadřízeného orgánu pro účely zákona o svobodném přístupu k informacím přísluší tomu správnímu orgánu, jenž je vůči ní pověřen výkonem dozoru. Takovým oprávněním pak je nadáno pouze Ministerstvo financí, jak vyplývá z ust. § 12 odst. 1 zákona o ČKA, v jehož pravomoci je například schvalovat stanovy ČKA, schvalovat její účetní závěrku a ukládat jí úkoly a kontrolovat jejich plnění. Z těchto norem je podle názoru soudu dostatečně zřejmý dozorčí vztah Ministerstva financí k ČKA, což zcela dostačuje pro závěr, že toto ministerstvo bylo vůči ČKA nadřízeným orgánem v rozsahu vztahů upravených zákonem o svobodném přístupu k informacím. Námitka Ministerstva financí, že podle ust. § 12 odst. 1 písmo f) zákona o ČKA je jeho kontrolní pravomoc výslovně omezena jen na kontrolu podle zákona o státní kontrole, tu neobstojí: tato kontrolní pravomoc sice vztah nadřízenosti nevytváří, avšak další oprávnění Ministerstva financí, jež jsou povahy aprobační, rozhodovací, nařizovací a kontrolní - viz ust. písmo a) až e) a g) - takový účinek nepochybně mají. (...)
> Ministerstvo financí tedy splňovalo kritéria podle ust. § 178 odst. 2 správního řádu pro postavení nadřízeného orgánu ve vztazích založených zákonem o svobodném přístupu k informacím, a tedy bylo orgánem příslušným k rozhodnutí o případném odvolání žalobce proti negativnímu rozhodnutí ČKA. 

Výše uvedený případ je analogicky použitelný na projednávanou věc, neboť Ministerstvo vnitra má jako zakladatel vzhledem k povinnému subjektu Česká pošta, státní podnik, obdobný vztah. Podle § 22 zákona č. 77/1997 Sb., o státním podniku (dále jen „zákon“), funkci zakladatele Česká pošta, s. p., vykonává Ministerstvo vnitra. Podle zákona totiž platí:

* zakládací listinu a statut státního podniku Česká pošta vydává Ministerstvo vnitra (§ 4 odst. 1 a § 15 písm. f) zákona),
* Ministerstvo vnitra má právo a povinnost požadovat informace o hospodářské činnosti a stavu majetku podniku a na kontrolu a ověřování těchto informací způsobem stanoveným zvláštním předpisem (§ 15 písm. g) zákona)
* Ministerstvo vnitra kontroluje, zda potřeby státu, které podnik svou podnikatelskou činností zabezpečuje, jsou zajišťovány účelně a hospodárně (§ 15 písm. h) zákona),
* Ministerstvo vnitra schvaluje účetní závěrku a výroční zprávu (§ 15 písm. i) zákona),
* ministr vnitra odvolává ředitele České pošty s. p. (§ 12 odst. 2 zákona), nevyhradí-li si tuto pravomoc vláda.

Z výše uvedného vyplývá, že Ministerstvo vnitra je zákonem nadáno k celé řadě pravomocí aprobační, rozhodovací, nařizovací a kontrolní povahy. Je plně na vůli ministra vnitra odvolat a jmenovat ředitele státního podniku, který je na něm tímto způsobem závislý. Ministerstvo zřizovací listinou a statutem, jakož i prostřednictvím dozorčí rady, kterou jmenuje, stanovuje státnímu podniku Česká pošta jeho úkoly a na základě zákona kontroluje jejich plnění. 

Z citovaného rozsudku Městského soudu v Praze ze dne 5. 10. 2010, sp. zn. 8 Ca 308/2007, a ze zákona o státní podniku vyplývá, že Ministerstvo vnitra je nadřízeným správním orgánem podle § 20 odst. 4 zákona č. 106/1999 Sb., ve spojení s § 178 zákona č. 500/2004 Sb., správního řádu. Proto bylo právě Ministerstvo vnitra příslušné rozhodnout o mém odvolání, čehož se tímto domáhám, když Vám rozhodnutí postupuji. 

Vedle toho navrhuji podle § 78 odst. 1 zákona č. 500/2004 Sb., správního řádu, aby Ministerstvo vnitra prohlásilo rozhodnutí generálního ředitele České pošty, státního podniku, ze dne 30. 9. 2015, zn. JID 594712/2015/ČP, za nicotné.

Z připojených dokumentů je evidentní, že v důsledku porušení ustanovení zákona o určení nadřízeného správního orgánu rozhodovala v prvním i druhém stupni tatáž právnická osoba Česká pošta, rozhodnutí dokonce vypracovala stejná úředice pí Koubová (viz kolonka vyřizuje), která měla být podle § 14 odst. 5 zákona č. 500/2004 Sb., správního řádu, vyloučena z rozhodování, a došlo tak kromě vadného hmotněprávního posouzení rovněž k porušení procesních předpisů, které mohlo mít vliv na výrok rozhodnutí.

Žádám Vás o doručování do datové schránky uvedené v patičce této zprávy.

---
signature:
  - Mgr. Bc. Jakub Michálek
  - předseda klubu Pirátů v ZHMP
abbr:       jakub
attachments:
  - rozhodnutí generálního ředitele České pošty, státního podniku, ze dne 30. 9. 2015, zn. JID 594712/2015/ČP, o odvolání
  - odvolání ze dne 28. 8. 201, sp. zn. ZK Pha 87/2014
  - rozhodnutí České pošty ze dne 26. 8. 2015, zn. JID 494792/2015/ČP, o odepření informace
...
