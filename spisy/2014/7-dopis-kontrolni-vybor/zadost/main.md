---
prijemce: 
  role:
  nazev:    Adriana Krnáčová, M.A., MBA
  ulice:    Mariánské náměstí 2/2
  PSC:      11001
  mesto:    Praha 1
  DS:       48ia97h
styl:       pirati-klub
vase:
  znacka:   
  den:
nase:
  znacka:   ZK Pha 7/2014
  misto:    Praha

vec:        Otevřený dopis s představením kandidatury Pirátů do kontrolního výboru
vyrizuje:   Jakub Michálek
---

Vážená paní Krnáčová,

jako předsedkyně vítězné politické strany ANO 2011 jste v hl. m. Praze klíčovou osobou při sestavování Rady hl. m. Prahy. Budete navrhovat složení výborů Zastupitelstva hl. m. Prahy, a proto si dovoluji Vám představit v tomto otevřeném dopise zájem České pirátské strany o **vedení kontrolního výboru**. 

Již během volební kampaně Česká pirátská strana prohlašovala, že lídr Pirátů na rozdíl od ostatních politických stran nekandiduje na primátora, ale na předsedu kontrolního výboru. Voliči jsou srozuměni s tím, že na tuto funkci aspirujeme a očekávají od nás, že tento svůj slib splníme a převezmeme odpovědnost za kontrolní činnost.

Náš zájem o tuto funkci trvá i nadále, a proto bych Vás rád seznámil s důvody, proč mne zastupitelský klub Pirátů navrhuje do funkce předsedy kontrolního výboru Zastupitelstva hl. m. Prahy.

**Fakta**

  * Vystudoval jsem Právnickou fakultu UK a Matematicko-fyzikální fakultu UK v Praze, kde jsem se naučil dobře znát české právo a technicky přesně přemýšlet, argumentovat a vyznat se v základech účetnictví. Studoval jsem též dříve v USA a Velké Británii. Během zaměstnání jsem spolupracoval s předními právníky, např. advokátkou JUDr. Hanou Marvanovou na kauze podvodů ve společnosti H-Systém. V České pirátské straně jsem zastával funkci člena kontrolní komise. Odborně se věnuji autorskému právu, které je spolu s dalšími znalostmi předpokladem pro **rozpletení složitých pražských kauz jako je Opencard**. 
  * V roce 2011 Piráti upozorňovali, podrobně zdokumentovali a zveřejnili podezřelé záměry na odboru informatiky pražského magistrátu. V kauze žádání o informace na Ministerstvu financí se mi podařilo dosáhnout průlomu, že soudy začaly akceptovat podání do datové schránky bez elektronického podpisu (informace jsem dodnes nedostal). V diplomové práci jsem se teoreticky a v řadě dalších kauz prakticky zabýval přístupem občanů k informacím, který považuji za klíčový prvek dobré veřejné správy. Tyto zkušenosti chci ve funkci předsedy kontrolního výboru uplatnit, důsledně prosazovat **svobodný přístup občanů k informacím a zvýšit tak jejich důvěru v samosprávu**.
  * Za zásadní důvod pro nominaci Pirátů považuji skutečnost, že Piráti nejsou personálně napojeni na žádnou koalici, která vládla v minulém volebním období. Mohou tedy **nezávisle a nestranně kontrolovat veškeré předchozí kauzy**. Strany ODS a TOP09 byly v minulém volebním období u moci a TOP09 nyní stále – i po volbách – zastává funkce v Radě hl. m. Prahy a rozděluje peníze, a tedy nemá předpoklady pro nestrannou kontrolu. 

**Mýty**

  * Je mýtem, že funkce předsedy kontrolního výboru z nějakého důvodu „náleží“ opoziční straně s nejvíce mandáty v zastupitelstvu. Funkci předsedy kontrolního výboru měl zastávat ten, kdo má **nejlepší předpoklady pro řádný výkon funkce**. Na základě výše uvedených skutečností jsem přesvědčen, že tyto předpoklady splňuji.
  * Je mýtem, že TOP09 má přednostní nárok na funkci předsedy kontrolního výboru. TOP09 má sice z opozičních stran nejvíce mandátů v pražském zastupitelstvu. TOP09 však nárok nejsilnější opoziční strany na funkci předsedy kontrolního výboru **sama popřela**. (Tuto funkci totiž na 28. zasedání Zastupitelstva hl. m. Prahy konaném dne 20. 6. 2013 nabídla zastupiteli Petru Dolínkovi z ČSSD, ačkoliv ČSSD nebyla nejsilnější opoziční stranou. V daném případě šlo o faktickou opoziční smlouvu, podle níž ČSSD dostala křesla předsedů výborů v Zastupitelstvu a za to vyslovila důvěru Radě primátora RNDr. Tomáše Hudečka, Ph.D.)
  * Nemá samozřejmě smysl ani rozebírat, že Piráti funkci předsedy kontrolního výboru za nic nevyměňují. Žádnou protislužbu za Českou pirátskou stranu nemohu slíbit. Budeme rozhodovat v jednotlivých případech v souladu se slibem zastupitele. Považovali bychom za nedůstojné jakékoliv nabídky protislužeb a věříme, že tomuto postupu rozumíte a snad ho i oceňujete. Slibujeme však, že kontrolní činnost budeme vykonávat důkladně a že **koalice by měla stát o cennou zpětnou vazbu**, kterou jí nezávislá vnitřní kontrola poskytne.
  
Uvědomujeme si křehkou většinu, kterou bude mít vznikající koalice v Zastupitelstvu hl. m. Prahy. Jsme připraveni konzultovat jednotlivé návrhy (nejen v oblasti informatiky) již během jejich přípravy tak, aby výsledky činnosti Zastupitelstva byly pokud možno konsensuální a co nejlepší.

Závěrem bychom Vás rádi v souvislosti se zřizováním výborů Zastupitelstva požádali, aby koalice též podpořila zřízení výboru pro informatiku. S nominacemi Pirátů do tohoto výboru a do jednotlivých dalších výborů Zastupitelstva Vás seznámíme během následujícího týdne včetně životopisů námi navrhovaných kandidátů.

---
podpis: 
  - Mgr. Bc. Jakub Michálek
  - předseda klubu Pirátů
  - zastupitel hl. m. Prahy
...
