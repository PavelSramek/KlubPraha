---
prijemce: 
  role:     Kontrolní orgán
  nazev:    Ministerstvo vnitra
  dovetek:  Odbor kontroly veřejné správy
  ulice:    Nad Štolou 936/3
  PSC:      17000
  mesto:    Praha
  DS:       6bnaawp
styl:       pirati-klub
vase:
  znacka:   
  den:
nase:
  znacka:   ZK Pha 11/2014
  misto:    Praha

vec:        Podnět ke kontrole výkonu samostatné a přenesené působnosti na úseku poskytování informací o příjemcích veřejných prostředků
vyrizuje:   
  jmeno:    Jakub Michálek
  telefon:  +420 775 978 550
  ds:       4memzkm
  mail:     jakub.michalek@praha.eu
---

Vážená paní, vážený pane,

žádám Vás o provedení kontroly výkonu samostatné a přenesené působnosti podle § 113 zákona č. 131/2000 Sb., o hlavním městě Praze, v účinném znění (dále jen „ZHMP“), Magistrátem hl. m. Prahy (dále jen „kontrolovaná osoba“) na úseku poskytování informací podle zákona č. 106/1999 Sb., o svobodném přístupu k informacím, v účinném znění (dále jen „InfZ“), jakož i při výkonu působnosti odvolacího orgánu podle § 20 odst. 4 písm. b) InfZ. 

Stručně řečeno existuje důvodné podezření podepřené přiloženými dokumenty, že kontrolovaná osoba systematicky porušuje § 8b InfZ, odpírá poskytovat základní osobní údaje o příjemcích veřejných prostředků, zejména ohledně příjemců platů a odměn (dále jen „požadované informace“), a v působnosti odvolacího orgánu nezákonně potvrzuje rozhodnutí téhož obsahu vydávaná městskými částmi.

Kontrolovaná osoba se neřídí při svém rozhodování § 8b InfZ, resp. právními závěry rozhodnutí rozšířeného senátu Nejvyššího správního soudu ze dne 22. 10. 2014, č. j. 8 As 55/2012-62, který navázal na předchozí judikaturu téhož soudu, zejména na rozsudek rozšířeného senátu Nejvyššího správního soudu ze dne 30. 10. 2012, č. j. 1 As 142/2012-32, a dále na rozsudek ze dne 27. 5. 2011, č. j. 5 As 57/2010-79. V těchto rozhodnutích Nejvyšší správní soud opakovaně konstatoval, že § 8b InfZ zásadně zakazuje, aby byly odpírány informace o odměňování státních zaměstnanců.

V přiloženém rozhodnutí se zastupitel městské části domáhal přístupu k informacím o odměnách vedoucích zaměstnanců, uvolněných zastupitelů a zaměstnanců městské části na smluvní nebo manažerský plat, a tedy rozhodně jde o osoby veřejně činné, na které se zásadně musí aplikovat § 8b InfZ, neboť jsou příjemci veřejných prostředků. 

V takovém případě nezbývá, než aby byly panu zastupiteli informace poskytnuty a aby kontrolovaná osoba změnila svůj právní názor, na základě něhož odmítá poskytovat informace o příjemcích veřejných prostředků a tento postup aprobuje i u správních úřadů, u kterých vykonává působnost odvolacího orgánu.


Kontrola výkonu samostatné působnosti
=====================================

Poskytování informací na žádost spadá do **samostatné působnosti**, jde-li o platy a odměny zaměstnanců a zastupitelů hl. m. Prahy (rozsudek Nejvyššího správního soudu ze dne 23. 11. 2007, sp. zn. 2 As 20/2007). Podle § 113 odst. 1 ZHMP kontroluje výkon samostatné působnosti svěřené orgánům hlavního města Prahy Ministerstvo vnitra. Kontrolou se rozumí činnost, při které Ministerstvo vnitra zjišťuje, zda orgány hlavního města Prahy při výkonu samostatné působnosti dodržují zákony a jiné právní předpisy. V daném případě kontrolovaná osoba popírá, že by měla povinnost poskytovat požadované informace a podle toho také rozhoduje. 

Navrhuji, aby

* si kontrolní orgán v souladu s § 8 písm. c) zákona č. 255/2012 Sb., o kontrole (dále jen „KŘ“), vyžádal jako podklady všechna rozhodnutí kontrolované osoby, kterými žadatelům v uplynulém roce odepřela výše vymezené požadované informace, a následně 
* s výsledky kontroly a opatřeními navrženými k nápravě bylo seznámeno zastupitelstvo hl. m. Prahy podle § 114 ZHMP.

Kontrola výkonu přenesené působnosti
====================================

Výkon pravomocí odvolacího orgánu je podle § 81 odst. 3 písm. a) ZHMP výkonem **přenesené působnosti**. Z přiloženého vyjádření kontrolované osoby vyplývá, že kontrolovaná osoba jako odvolací orgán potvrzuje nezákonná rozhodnutí městských částí, kterými tyto městské části jako povinné subjekty odepřely požadované informace. 

Kontrola výkonu přenesené působnosti Magistrátem hl. m. Prahy náleží do pravomoci Ministerstva vnitra, které je nadřízeným správním orgánem Magistrátu hl. m. Prahy podle § 178 odst. 2 zákona č. 500/2004 Sb., správní řád, v účinném znění (dále jen „SpŘ“). Podle § 118 odst. 2 ZHMP při výkonu přenesené působnosti hlavního města Prahy je hlavní město Praha podřízeno příslušnému ministerstvu, v tomto případě tedy Ministerstvu vnitra. 

Navrhuji, aby

* si kontrolní orgán v souladu s § 8 písm. c) zákona č. 255/2012 Sb., o kontrole (dále jen „KŘ“), vyžádal jako podklady všechna rozhodnutí kontrolované osoby, kterými kontrolovaná osoba v uplynulém roce potvrdila rozhodnutí městských částí o odepření výše vymezených požadovaných informací, 
* Ministerstvo vnitra uvedená rozhodnutí přezkoumalo podle § 118 odst. 3 písm. b), odst. 4 ZHMP ve spojení s 94 odst. 1 SpŘ a 
* Ministerstvo vnitra uvedená rozhodnutí podle 95 odst. 3, 97 odst. 3 SpŘ zrušilo a věc vrátilo správnímu orgánu prvního stupně k dalšímu řízení, a dále 
* kontrolní orgán podle § 19 odst. 1 KŘ uložil kontrolované osobě opatření k odstranění nebo prevenci nedostatků zjištěných kontrolou, zejména jí udělil závazný pokyn, že požadované informace je třeba poskytovat a rozhodnutí městských částí vydaná v rozporu s tímto pokynem je třeba v odvolacím řízení rušit.

Žádám, abych byl vyrozuměn o zahájení kontrolního řízení na základě § 28 KŘ ve spojení § 42 SpŘ ve lhůtě 30 dnů od obdržení podnětu kontrolním orgánem a abych byl vyrozuměn o opatřeních přijatých v návaznosti na tento podnět. Žádám o doručování do datové schránky uvedené v patičce na první straně tohoto dopisu.

**Přílohy**

1. Rozhodnutí Magistrátu hl. m. Prahy, odboru kontrolních činností, ze dne 24. 4. 2014, sp. zn. S-MHMP 503151/2014, č. j. PR/OKC/3/030/2014-1, o odvolání proti rozhodnutí Městské části Praha 11 ze dne 5. 3. 2013, č. j. MCP11/14/014605/STA, o odepření informací žadateli RNDr. Kvítkovi, Ph.D.

2. E-mailová korespondence s Ing. Irenou Ondráčkovou, ředitelkou odboru kontrolních činností Magistrátu hlavního města Prahy, ze dne 12. 11. 2014.

---
podpis: 
  - Mgr. Bc. Jakub Michálek
  - předseda klubu Pirátů
  - zastupitel hl. m. Prahy
...
